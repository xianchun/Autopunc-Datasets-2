出生佛法無與等，顯了法界最第一，
金剛難壞句義聚，一切圣人不能入。
此小金剛波羅蜜，以如是名顯勢力，
智者所說教及義，聞已轉為我等說。
歸命彼類及此輩，皆以正心而頂禮，
我應精勤立彼義，解釋相續為自他。
成立七種義句已，此般若波羅蜜即得成立。七義句者：一、種性不斷；二、發起行相；三、行所住處；四、對治；五、不失；六、地；七、立名。此等七義句，於般若波羅蜜經中成立，故名義句。於中前六義句顯示菩薩所作究竟，第七義句顯示成立此法門故，應如是知。
此般若波羅蜜，為佛種不斷故，流行於世，為顯此，當得佛種不斷義故。上座須菩提最初說言希有！世尊！云何如來以第一善攝攝受所有菩薩摩訶薩也如是等。於中善攝者，謂已熟菩薩於佛證正覺轉法輪時，以五種義中菩薩法而建立故。付囑者，彼已得攝受菩薩等，於佛般涅盤時，亦以彼五義如是建立故。此善攝、付囑二種，顯示種性不斷。
發起行相者，如經云何菩薩應住如是等。彼應住者，謂欲愿故。應修行者，謂相應三摩鉢帝故。應降伏心者，謂折伏散亂故。於中欲者，正求也；愿者，為所求故，作心思念也。相應三摩鉢帝者，無分別三摩提也。折伏散亂者，若彼三摩鉢帝心散，制令還住也。第一者、顯示攝道；第二者、顯示成就道；第三者、顯示不失道。
行所住處者，謂彼發起行相所住處也。此復有十八種應知，所謂：一、發心；二、波羅蜜相應行；三、欲得色身；四、欲得法身；五、於修道得勝中無慢；六、不離佛出時；七、愿凈佛土；八、成熟眾生；九、遠離隨順外論散亂；十、色及眾生身摶取中觀破相應行；十一、供養給侍如來；十二、遠離利養及疲乏熱惱故，不起精進及退失等；十三、忍苦；十四、離寂靜味；十五、於證道時遠離喜動；十六、求教授；十七、證道；十八、上求佛地。是為十八種住處。
於中菩薩應如是住，為滅度一切眾生故，發心已，於波羅蜜等中相應修行，為得如來色身及法身故，發生樂欲，應遠離證道中障礙，心既離慢等、喜動等心已，為證道故，應求教誡，然後得彼證道。自此已上，皆求佛地，此等如是次第相續。
於中為發心故，經言此菩薩應生如是心等。為波羅蜜相應行故，經言菩薩不住於物，應行布施等。為欲得色身故，經言須菩提！於意云何，應以相具足見如來不如是等。法身復有二種，謂言說法身、證得法身。此證得法身亦有二種，謂智相、福相。言說法身者，謂修多羅等。為欲得此法身故，經言世尊！頗有眾生於未來世如是等。於不顛倒義想是為實想，應知如言執義，彼非實想。
為欲得智相法身故，經言有法如來正覺阿耨多羅三藐三菩提耶如是等。為欲得福相法身故，經言若此三千大千世界如是等。為修道得勝中無慢故，經言須嚧多阿般那平等相故。信解自他平等，彼菩薩非眾生、命、人取見者，此是其義。
復次，經言菩薩應生如是心者，顯示菩薩應如是住中欲愿也。若菩薩我想轉，不名菩薩者，顯示應如是修行中相應三摩鉢帝時也。若眾生想、命想、人想轉，不名菩薩者，顯示應如是降伏心中攝散時也。如菩薩相應三摩鉢帝散時，眾生想亦不轉，如彼尒焰相住故，是故無有眾生得涅盤者，此得成就。彼欲愿者，攝諸住處為最勝，彼相應行相，行余住處時，依止欲愿，決定得故。此欲愿義不復解釋。
自此後，余住處中有五種隨所相應而解釋應知：一、依義；二、說相；三、攝持；四、安立；五、顯現。
住處對治為依義，即彼住處為說相，欲愿為攝持，住處第一義為安立，相應三摩提為顯現。於波羅蜜凈住處中，經言菩薩不住於物，應行布施等，此為依義，顯示對治住著故。經言應行施者，此為說相，六波羅蜜初攝一切檀那體性故。檀那有三種：一、資生施者，謂檀那波羅蜜；二、無畏施者，謂尸羅波羅蜜、羼提波羅蜜；三、法施者，謂毗梨耶波羅蜜、禪那波羅蜜、鉢羅腎攘波羅蜜等。若無精進，於受法人所為說法時疲惓故，不能說法。若無定，則貪於信敬供養及不能忍寒熱等逼惱故，染心說法。若無智慧，便顛倒說法，多有過故，不離此三。得成法施，彼諸波羅蜜有二種果，謂未來、現在。未來果者，檀那波羅蜜得大福報，尸羅波羅蜜得自身具足，謂釋梵等；羼提波羅蜜得大伴助、大眷屬，毗離耶波羅蜜得果報等不斷絕，禪那波羅蜜得生身不可損壞，鉢羅腎攘波羅蜜得諸根猛利及多諸悅樂，於大人眾中得自在等。現在果者，得一切信敬供養及現法涅盤等。於中若菩薩求未來果故行施，為住物行施，如所施物還望得彼物果，是故經言不住於物，應行布施。若求未來尸羅等果故行施，為有所住行施，是故經言無所住應行布施。尸羅等果有眾多，不可分別故，摠名有所住。若求現在果，信敬供養等故行施，為住色聲香味觸行施故，經言不住色等。若求現法涅盤故行施，為住法行施故，經言不住於法，應行布施。又經言應行布施者，即說攝持施之欲愿故。
經言不住行施者，即此不住為安立第一義故，於中以不住故，顯示如所有事，第一義不住物等是所有事。經言菩薩應如是行施，不住於相想者，此為顯示謂相應三昧及攝散心，於此二時不住相想，如是建立不住已。或有菩薩貪福德故，於此不堪為令堪故，世尊顯示不住行施，福聚甚多，猶如虛空。有三因緣：一、遍一切處，謂於住不住相中福生故；二、寬廣高大殊勝故；三、無盡究竟不窮故。
為欲得色身住處故，經言須菩提！於意云何？應以相具足見如來不，此為依義，顯示對治如來色身慢故。經言相具足者，此為說相，顯示如來色身故。上座須菩提言：不也。為成滿此義故。世尊說：須菩提！所有相具足者，彼為虛妄，此即顯欲愿，於如是義中應攝持故，及即是安立第一義。於第一義中，相具足為虛妄，非相具足為不虛妄。經言如是諸相非相，應見如來者，此為顯現，謂相應三昧及攝散心時，於彼相中非相見故。
為欲得言說法身住處故，經言頗有眾生於未來世於如是修多羅句說等，於中修多羅句說者，謂所有義應知。何者為句？如上所說七種義句。上座須菩提作是念：於未來世無有生實想者，為遮此故。世尊言：有正法欲滅時者，謂修行漸滅時應知。次後世尊為如是顯示修行，如是集因，如是善友攝受，如是攝福德相應，如是實想中當得實想故。經言有戒、有功德、有智慧者，此增上戒等三學，顯示修行。功德者，少欲等功德為初，乃至三摩提等。經言已得供養無量百千諸佛乃至一心凈信等，此顯示集因。一心凈信尚得如是業，何況生實想也。經言如來悉知者，知名身；如來悉見者，見色身。謂於一切行住所作中，知其心，見其依止故，此等顯示善友所攝。經言生取無量福聚者，此顯示攝福德。生者，福正起時故；取者，即彼滅時攝持種子故。
經言是諸菩薩無復我想、眾生想轉乃至言若法想轉即為有我取者，此顯示實想，對治五種邪取故。何者五邪取？一、外道；二、內法凡夫及聲聞；三、增上慢菩薩；四、世間共想定；五、無想定。第一者、我等想轉；第二者、法想轉；第三者、無法想轉，此猶有法取，有法取者，謂取無法故；第四者、有想轉；第五者、無想轉，是諸菩薩於彼皆不轉也。此中顯了有戒乃至當生無量福聚等。經言何以故者，此言是中邪取，但法及非法想轉、非我等想，以想及依止不轉故，然於我想中隨眠不斷故，則為有我取，是故經言是諸菩薩若起法想，則為有我取等，若無法想轉，則為有我取等，此我等想轉中，余義猶未說。
經言則為有我取者，於中取自體相續為我想，我所取為眾生想，謂我乃至壽住取為命想，展轉趣余趣取為人想應知。於中言當生實想者，此為依義，顯示對治不實想故。言於此修多羅句說中者，此為說相，顯示言說法身故，即彼當生實想中。言當生者，是欲愿攝持者。是諸菩薩無復我想轉等者，是安立第一義。須菩提！不應取法非法者，是顯了，謂相應三摩鉢帝及攝散心時。不應取法非法者，於法體及法無我并不分別故。又言說法身要義者，經言以是義故，如來常說栰喻法門，若解此者，法尚應舍，何況非法故。法尚應舍者，實想生故；何況非法者，理不應故。略說顯示菩薩欲得言說法身不應作不實想。
為欲得智相至得法身住處故，經言須菩提！於意云何？有法如來於阿耨多羅三藐三菩提中正覺耶，此為依義，顯示翻於正覺菩提耶故，說法者正覺所攝故。經言有法可說，取阿耨多羅三藐三菩提者，是為說相，顯示至得法身故。無有定法者，上座須菩提導佛意故，世諦故，有菩提及得，是為欲愿攝持，以方便故，二俱為有。若如世尊意說者，二俱無有。為顯此故，言如我解世尊所說義等。經言何以故？如來所說法不可取，不可說，非法、非非法者，是安立第一義。由說法故，知得菩提故，於說法中安立第一義。於中不可取者，謂正聞時；不可說者，謂演說時。非法者，分別性故。非非法者，法無我故。經言何以故？以無為故，得名圣人者，無為者，無分別義也。是故菩薩有學得名，無起無作中，如來轉依，名為清凈，是故如來無學得名。於中初無為義者，三摩鉢帝相應及折伏散亂時顯了故；第二無為，唯第一義者，無上覺故。自此已後，一切住處中皆顯以無為故，得名圣人應知。前諸住處中未說無為得名，於此說阿耨多羅三藐三菩提中無為已竟。
福相至得法身住處，云何顯示？即彼所有言說法身出生如來福相至得法身，於彼乃至說一四句偈，生福甚多，況復如來所有福相至得法身。以何因緣於言說法身中如是說一四句偈能生多福？為成就此義故。經言何以故？如來阿耨多羅三藐三菩提從此出者，於中普集十法行阿含故。諸佛世尊從此生者，世諦故，言佛出生，以有菩提故，即此二并故，名為佛法。以菩提及佛故，經言須菩提！佛法佛法者，即非佛法。
復次，經言其所生福，勝彼無量阿僧只者，此為依義，顯示對治福不生故。於中其福者，此為說相，顯示福相法身故。勝彼者，顯示欲愿攝持故。經言世尊！是福聚即非福聚，是故如來說福聚及言須菩提！佛法佛法者，即非佛法，是名佛法者，以此福聚及佛法為攝取，如來福相法身中安立第一義故，為隨順無為得名故，相應三摩鉢帝及折伏散亂不復顯了。言甚多，婆伽婆！甚多，修伽陀二語者，顯示攝心持心。以攝自心，故言受持。為他說者，解釋句味故。無量者，過譬喻故。阿僧只者，顯多故。