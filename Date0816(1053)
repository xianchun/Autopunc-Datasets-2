止觀明靜，前代未聞。智者大隋開皇十四年四月二十六日於荊州玉泉寺一夏敷揚，二時慈霔。雖樂說不窮，才至見境，法輪停轉，後分弗宣。然挹流尋源，聞香討根。論曰：我行無師保。經云：受莂於定光。書言：生知者上，學而次良。法門浩妙，為天真獨朗，為從藍而青？行人若聞付法藏，則識宗元。
大覺世尊，積劫行滿，涉六年以伏見，舉一指而降魔。始鹿苑，中鷲頭，後鶴林。法付大迦葉。迦葉八分舍利，結集三藏。法付阿難。阿難河中入風三昧，四派其身。法付商那和修。修手雨甘露，現五百法門。法付毱多。多在俗得三果，受戒得四果。法付提迦多。多登壇得初果，三羯磨得四果。法付彌遮迦。迦付佛馱難提。提付佛馱蜜多。多授王三歸，降伏算者。法付脅比丘。比丘出胎發白，手放光取經。法付富那奢。奢論勝馬鳴，剃發為弟子。鳴造，音演無常苦空，聞者悟道。法付毗羅。羅造無我論，論所向處，邪見消滅。法付龍樹。樹生生身，龍成法身。法付提婆。婆鑿天眼，施萬肉眼。法付羅睺羅。羅識鬼名書，降伏外道。法付僧佉難提。提說偈，試羅漢。法付僧佉耶奢。奢游海，見城說偈。法付鳩摩羅馱。馱見萬騎，記馬色，得人名，分別衣。法付闍夜那。那為犯重人作火坑，令入懺悔，坑成池罪滅。法付盤馱。馱付摩奴羅。羅分河為二分，自化一分。法付鶴勒夜那。那付師子。師子為檀彌羅王所害，劍斬流乳。付法藏人，始迦葉，終師子，二十三人。末田地與商那同時取之，則二十四人。諸師皆金口所記，并是圣人，能多利益。昔王不立廄於寺，立廄於屠，況好世值圣，寧無益耶？又婆羅門貨髑髏，孔達者、半者、不者。達者，起塔禮供，得生天。聞法之要，功德若此。佛為此益，付法藏也。
此之止觀，天臺智者說己心中所行法門。智者生，光滿室，目現雙瞳。行法華經懺，發陀羅尼。代受法師講金字般若。陳、隋二國宗為帝師。安禪而化，位居五品。故經云：施四百萬億那由他國人，一一皆與七寶，又化令得六通，不如初隨喜人百千萬倍。況五品耶？文云：即如來使，如來所使，行如來事。大經云：是初依菩薩。
智者師事南岳。南岳德行不可思議。十年專誦，七載方等，九旬常坐，一時圓證，大小法門朗然洞發。南岳事慧文禪師，當齊高之世，獨步河淮，法門非世所知，履地戴天，莫知高厚。文師用心，一依釋論。論是龍樹所說，付法藏中第十三師。智者觀心論云：歸命龍樹師。驗知龍樹是高祖師也。疑者云：中論遣蕩，止觀建立，云何得同？然天竺注論凡七十家，不應是青目，而非諸師。又論云：因緣所生法，我說即是空，亦為是假名，亦是中道義云云。
天臺傳南岳三種止觀：一、漸次；二、不定；三、圓頓：皆是大乘，俱緣實相，同名止觀。漸，則初淺後深，如彼梯隥。不定，前後更互，如金剛寶置之日中。圓頓，初後不二，如通者騰空。為三根性說三法門，引三譬喻。略說竟。
更廣說。漸初亦知實相。實相難解，漸次易行。先修歸戒，翻邪向正，止火血刀，達三善道。次修禪定，止欲散網，達色無色定道。次修無漏，止三界獄，達涅盤道。次修慈悲，止於自證，達菩薩道。後修實相，止二邊偏，達常住道。是為初淺後深，漸次止觀相。
不定者，無別階位，約前漸後頓。更前更後，互淺互深。或事或理，或指世界為第一義，或指第一義為為人、對治，或息觀為止，或照止為觀，故名不定止觀。疑者云：教境名同，相頓爾異。然同而不同，不同而同。漸次中六，善惡各三，無漏總中三，凡十二不同，從多為言，故名不定。此章同大乘，同實相，同名止觀，何故名為辯差？然同而不同，不同而同。漸次中九不同，不定中四不同，總有十三不同，從多為言，故名不同耳。一切圣人皆以無為法而有差別，即其義也。
圓頓者，初緣實相，造境即中，無不真實。系緣法界，一念法界，一色一香無非中道。己界及佛界，眾生界亦然。陰、入皆如，無苦可舍；無明塵勞即是菩提，無集可斷；邊邪皆中正，無道可修；生死即涅盤，無滅可證。無苦無集，故無世間；無道無滅，故無出世間。純一實相，實相外更無別法。法性寂然名止，寂而常照名觀。雖言初後，無二無別，是名圓頓止觀。
漸與不定，置而不論。今依經更明圓頓，如了達甚深妙德賢首曰：菩薩於生死，最初發心時，一向求菩提，堅固不可動。彼一念功德，深廣無崖際，如來分別說，窮劫不能盡。此菩薩聞圓法，起圓信，立圓行，住圓位，以圓功德而自莊嚴，以圓力用建立眾生。
云何聞圓法？聞生死即法身，煩惱即般若，結業即解脫。雖有三名，而無三體，雖是一體，而立三名。是三即一相，其實無有異。法身究竟，般若解脫亦究竟。般若清凈，余亦清凈。解脫自在，余亦自在。聞一切法亦如是，皆具佛法，無所減少，是名聞圓法。
云何圓信？信一切法即空即假即中，無一二三，而一二三。無一二三，是遮一二三，而一二三是照一二三。無遮無照，皆究竟清凈自在。聞深不怖，聞廣不疑，聞非深非廣，意而有勇，是名圓信。
云何圓行？一向專求無上菩提，即邊而中，不余趣向。三諦圓修，不為無邊所寂，有邊所動，不動不寂，直入中道，是名圓行。
云何入圓位？入初住時，一住一切住，一切究竟、一切清凈、一切自在，是名圓位。
云何圓自在莊嚴？彼經廣說自在相，或於此根入正受，或於彼根起出說，或於一根雙入出，或於一根不入出，余一一根亦如是。或於此塵入正受，或於彼塵起出說，或於一塵雙入出，或於一塵不入出，余一一塵亦如是。或於此方入正受，或於彼方起出說，或於一方雙入出，或於一方不入出，或於一物入正受，或於一物起出說，或於一物雙入出，或於一物不入出。若委說者，秖於一根一塵即入即出，即雙入出，即不入出，於正報中一一自在，於依報中亦如是，是名圓自在莊嚴。譬如日光周四天下，一方中，一方旦，一方夕，一方夜半，輪回不同，秖是一日而四處見異。菩薩自在亦如是。
云何圓建立眾生？或放一光，能令眾生得即空即假即中益，得入出、雙入出、不入出益，歷行、住、坐、臥、語默、作作亦如是。有緣者見，如目睹光；無緣不覺，盲瞽常闇。故舉龍王為譬，豎遍六天，橫亙四域，興種種云，震種種雷，耀種種電，降種種雨。龍於本宮不動不搖，而於一切施設不同。菩薩亦如是，內自通達，即空即假即中，不動法性，而令獲種種益，得種種用，是名圓力用建立眾生。
初心尚爾，況中後心？如來殷勤稱嘆此法，聞者歡喜。常啼東請，善財南求，藥王燒手，普明刎頭，一日三舍河沙身，尚不能報一句之力，況兩肩荷負百千萬劫，寧報佛法之恩？一經一說如此，余經亦然。
疑者云：余三昧愿聞誠證。
然經論浩博，不可委引，略舉一兩。凈名云：始坐佛樹力降魔，得甘露滅覺道成，三轉法輪於大千，其輪本來常清凈，天人得道此為證，三寶於是現世間。此即漸教之始也。又云：佛以一音演說法，眾生隨類各得解，或有恐怖或歡喜，或生厭離或斷疑，斯則神力不共法。此證不定教也。又云：說法不有亦不無，以因緣故諸法生，無我無造無受者，善惡之業不敗亡。此證頓教也。
大品云：次第行，次第學，次第道。此證漸也。又云：以眾色裹摩尼珠，置之水中，隨物變色。此證不定也。又云：從初發心，即坐道場，轉法輪，度眾生。此證頓也。
法華云：如是之人，應以此法漸入佛慧。此證漸也。又云：若不信此法，於余深法中示教利喜。此證不定也。又云：正直舍方便，但說無上道。此證頓也。
大經云：從牛出乳，乃至醍醐。此證漸也。又云：置毒乳中，乳即殺人，乃至置毒醍醐，醍醐殺人。此證不定也。又云：雪山有草，名曰忍辱，牛若食者，即得醍醐。此證頓也。
無量義云：佛轉法輪，微渧先墮，淹諸欲塵，開涅盤門，扇解脫風，除世熱惱，致法清涼。次降十二因緣雨，灑無明地，掩邪見光，後澍無上大乘，普令一切發菩提心。此證漸也。
華嚴曰：娑伽羅龍，車軸雨海，余地不堪，為上根性說圓滿修多羅，二乘如聾如啞。凈名曰：入瞻卜林，不嗅余香；入此室者，但聞諸佛功德之香。首楞嚴曰：搗萬種香為丸，若燒一塵，具足眾氣。大品曰：以一切種智，知一切法，當學般若波羅蜜。法華曰：合掌以敬心，欲聞具足道。大經曰：譬如有人在大海浴，當知是人已用諸河之水。華嚴曰：譬如日出，先照高山，次照幽谷，次照平地。平地，不定也；幽谷，漸也；高山，頓也。
上來皆是金口誠言，三世如來所尊重法。過去過去，久遠久遠，邈無萌始；現在現在，無邊無際；未來未來，展轉不窮。若已、今、當，不可思議，當知止觀諸佛之師。以法常故，諸佛亦常，樂、我、凈等亦復如是。如是引證，寧不信乎？
既信其法，須知三文：次第禪門合三十卷，今之十軸，是大莊嚴寺法慎私記；不定文者，如六妙門，以不定意，歷十二禪、九想、八背，觀練熏修，因緣六度，無礙旋轉，縱橫自在，此是陳尚書令毛喜請智者出此文也；圓頓文者，如灌頂荊州玉泉寺所記十卷是也。雖有三文，無得執文而自疣害。論云：若見若不見般若，皆縛皆脫。文亦例然。
疑者云：諸法寂滅相，不可以言宣。
大經云：生生不可說，乃至不生不生不可說。若通若別，言語道斷，無能說，無所說。
身子云：吾聞解脫之中無有言說，故吾於此不知所云。凈名云：其所說者，無說無示，其聽法者，無聞無得。斯人不能說，斯法不可說，而言示人？然但引一邊，不見其二。
大經云：有因緣故，亦可得說。法華云：無數方便，種種因緣為眾生說。又云：以方便力故，為五比丘說。若通若別，皆可得說。
大經云：有眼者為盲人說乳。此指真諦可說。
天王般若云：總持無文字，文字顯總持。此指俗諦可說。又如來常依二諦說法。
凈名云：文字性離，即是解脫。即說是無說。
大經云：若知如來常不說法，是即多聞。此指不說而是說也。
思益云：佛及弟子，常行二事，若說若默。
法華云：去來坐立，常宣妙法，如注大雨。又云：若欲求佛道，常隨多聞人。善知識者，是大因緣，所謂化導令得見佛。大經云：空中云雷，生象牙上華。何時一向無說？若競說默，不解教意，去理逾遠。離說無理，離理無說。即說無說，無說即說。無二無別，即事而真。大悲憐愍，一切無聞。如月隱重山，舉扇類之；風息太虛，動樹訓之。今人意鈍，玄覽則難。眼依色入，假文則易。若封文為害，須知文非文，達一切文非文非不文，能於一文得一切解。為此義故，以三種文作達一門也。已略說緣起竟。
今當開章為十：一、大意；二、釋名；三、體相；四、攝法；五、偏圓；六、方便；七、正觀；八、果報；九、起教；十、旨歸。十是數方，不多不少。始則標期在茶，終則歸宗至極。善始令終，總在十章中矣。
生起者，專次第十章也。至理寂滅，無生、無生者，無起、無起者。有因緣故，十章通是生起。別論前章為生，次章為起，緣由趣次亦復如是。所謂無量劫來，癡惑所覆，不知無明即是明，今開覺之，故言大意。既知無明即明，不復流動，故名為止；朗然大凈，呼之為觀。既聞名得體，體即攝法。攝於偏圓，以偏圓解，起於方便。方便既立，正觀即成。成正觀已，獲妙果報。從自得法，起教教他，自他俱安，同歸常寂。秖為不達無生無起，是故生起。既了無生無起，心行寂滅，言語道斷，寂然清凈。
分別者，十章功德如囊中有寶，不探示人，人無見者。今十章，幾真幾俗，幾非真非俗；幾圣說圣默，非說非默；幾定幾慧，幾非定慧；幾目足，幾非目足；幾因果，非因果；幾自他，非自他；幾共不共，非共非不共；幾通別，非通別；幾廣略，非廣略；幾橫豎，非橫豎。如是等種種，應自在作問。
初八章即俗而真，果報一章即真而俗，旨歸章非真非俗。
正觀圣默，余八章圣說，旨歸非說非默。
正觀一分是定，余八章及一分是慧，旨歸非定非慧。
大意至正觀是因，果報是果，旨歸非因非果。
前八章自行，起教化他，旨歸非自非他。
大意至起教是目，方便至果報是足，旨歸非目非足。
大意至正觀共，果報、起教不共，旨歸非共非不共。
大意一通，八章別，旨歸非通非別。
大意略，八章廣，旨歸非廣非略。
體相豎，余八橫，旨歸非橫非豎。
料簡者。
問：略指大意同異云何？
答：通則名異意同，別則略指三門，大意在一頓。
問：約顯教論顯觀，亦應約秘教論密觀？
答：既分顯秘，今但明顯，不說秘。
問：分門可爾，任論得不？
答：或得或不得。教是上圣被下之言，圣能顯秘兩說，凡人宣述，秖可傳顯，不能傳秘，聽者因何作觀？或得者，六根凈位，能以一妙音遍滿三千界，隨意悉能至，則能傳秘教。若修觀者，發所修顯法，不發不修者，發宿習人，得論密觀。
問：初淺後深是漸觀，初深後淺是何觀相？
答：是不定觀。
問：初後俱淺是何觀相？
答：小乘意非三止觀相也。
問：小乘亦是佛說，何意言非？若言非者，不應言漸。
答：既分大小，小非所論。今言漸者，從微至著之漸耳。小乘初後俱不知實相，故非今漸也。
問：示三文者，文是色，色是門，為非門？若是門者，色是實相，更何所通？若非門者，云何而言一色一香皆是中道？
答：文門并是實相，眾生多顛倒，少不顛倒，以文示之，即於文達文非文，非文非不文。文是其門，於門得實相故。文是其門，門具一切法，即門即非門，即非門非不門。
解釋者，釋十章也。初釋大意，囊括始終，冠戴初後，意緩難見，今撮為五，謂發大心、修大行、感大果、裂大網、歸大處。云何發大心？眾生昏倒，不自覺知，勸令醒悟，上求下化。云何行大行？雖復發心，望路不動，永無達期，勸牢強精進，行四種三昧。云何感大果？雖不求梵天，梵天自應。稱揚妙報，慰悅其心。云何裂大網？種種經論，開人眼目，而執此疑彼，是一非諸，聞雪謂冷，乃至聞鶴謂動。今融通經論，解結出籠。云何歸大處？法無始終，法無通塞。若知法界，法界無紿終，無通塞，豁然大朗，無礙自在。生起五略，顯於十廣云云。
就發心更為三：初方言，次簡非，後顯是。
菩提者，天竺音也，此方稱道。質多者，天竺音，此方言心，即慮知之心也。天竺又稱污栗馱，此方稱是草木之心也；又稱矣栗馱，此方是積聚精要者為心也。
今簡非者，簡積聚草木等心，專在慮知心也。
道亦有通有別，今亦簡之略為十：
若其心念念專貪瞋癡，攝之不還，拔之不出，日增月甚，起上品十惡，如五扇提羅者，此發地獄心，行火途道。
若其心念念欲多眷屬，如海吞流，如火焚薪，起中品十惡，如調達誘眾者，此發畜生心，行血途道。
若其心念念欲得名聞四遠八方，稱揚欽詠，內無實德，虛比賢圣，起下品十惡，如摩犍提者，此發鬼心，行刀途道。
若其心念念常欲勝彼，不耐下人，輕他珍己，如鴟高飛下視，而外揚仁、義、禮、智、信，起下品善心，行阿修羅道。
若其心念念欣世間樂，安其臭身，悅其癡心，此起中品善心，行於人道。
若其心念念知三惡苦多，人間苦樂相間，天上純樂，為天上樂，關六根不出，六塵不入，此上品善心，行於天道。
若其心念念欲大威勢，身口意才有所作，一切弭從，此發欲界主心，行魔羅道。
若其心念念欲得利智辯聰，高才勇哲，鑒達六合，十方顒顒，此發世智心，行尼犍道。
若其心念念五塵六欲，外樂蓋微，三禪樂如石泉，其樂內重，此發梵心，行色、無色道。
若其心念念知善惡輪環，凡夫耽湎，賢圣所呵，破惡由凈慧，凈慧由凈禪，凈禪由凈戒，尚此三法，如饑如渴，此發無漏心，行二乘道。
若心若道，其非甚多，略言十耳。或開上合下，或開下合上，令十數方足而已。舉一種為語端，強者先牽。如論云：破戒心，墮地獄；慳貪心，墮餓鬼；無慚愧心，墮畜生。即其義也。
或先起非心，或先起是心，或是非并起，譬象、魚、風，并濁池水。象譬外，魚譬內，風譬并起。又象譬諸非，自外而起；魚譬內觀羸弱，為二邊所動；風譬內外合雜，穢濁混和。又九種是生死，如蠶自縛；後一是涅盤，如麞獨跳，雖得自脫，未具佛法：俱非，故雙簡。前九是世間，不動不出；後一雖出，無大悲：俱非，雙簡也。有為、無為，有漏、無漏，善、惡、染、凈，縛、脫、真、俗等，種種法門亦如是。
又九法約世間苦諦，後一非苦諦，雖非苦諦，曲拙灰近，故雙非簡卻。次有為有漏約集諦，後一非集諦，雖非集諦，曲近灰拙，亦雙非簡也。次善、惡、染、凈約道諦，後一是道諦，雖是道諦，亦如前簡。次縛、脫、真、俗約滅諦，後一雖是滅諦，亦如前簡。
若得此意，歷一切根塵，三業四儀，生心動念，皆此觀察，勿令濁心得起，設起速滅。如有明眼人，能避險惡道；世有聰明人，能遠離眾惡。初心行者，若見此意，堪為世間而作依止。
問：行者自發心，他教發心？
答：自、他、共、離皆不可，但是感應道交而論發心耳。如子墮水火，父母騷擾救之。凈名云：其子得病，父母亦病。大經云：父母於病子，心則偏重。動法性山，入生死海，故有病行、嬰兒行，是名感應發心也。禪經云：佛以四隨說法：隨樂、隨宜、隨治、隨義。將護彼意，說悅其心；附先世習，令易受行；觀病輕重，設藥多少；道機時熟，聞即悟道。豈非隨機感應利益？智度論四悉檀，世法間隔，名世界；隨其堪能，名為人；兩悉檀與四隨同，亦是感應意也。
更引論五復次：一、明菩薩種種行故，說般若波羅蜜經；二、令菩薩增念佛三昧故；三、說跋致相貌故；四、拔弟子惡邪故；五、說第一義故，說般若波羅蜜經。此五復次與四隨、四悉皆不異，又與五因緣同。若不隨機，惱他故，說於彼無益。若大悲雷雨，得從微之著。
論云：真法及說者，聽眾難得故，如是則生死，非有邊非無邊。實相非難非易，非有非無，此名真法。能如此說聽，名真說聽。有三悉檀益，名有邊；第一義益，名非有邊非無邊。故知緣起能辦大事，則感應意也。
然四隨、四悉、五緣名異，意義則同，今說之：四隨是大悲應益，悉檀是憐愍遍施，蓋左右之異耳。言因緣者，或因於圣，緣於凡，或因於凡，緣於圣，則感應道交。當知三法言味相符則意同。隨樂欲，偏語修因所尚，世界，偏語受報間隔，蓋因果之異耳。便宜者，選法以擬人，為人者，觀人以逗法，此乃欣赴不同耳。又五因緣者，眾生信樂為因，佛說一法一切法，大菩提心也。於經是樂欲，於論是世界；眾生有大精進勇猛，佛說一行一切行，則四三昧於經是便宜，於論是為人。眾生有平等大慧為因，感佛說一破一切破，獲勝果報及通經論，於經論俱是對治。眾生有佛智眼為因，感佛說一究竟一切究竟，得說旨歸寂滅，於經論俱是第一義也。
又五緣、五復次者，菩提心是諸行本。論舉種種行，蓋枝本之異耳。四三昧是通修，念佛是別修，蓋通別之異耳。勝報備說依正習果報果，跋致偏舉習果入位之相，蓋雙只之異耳。除經論疑滯者，經論是起疑執處，拔弟子惡邪者，是起過人，人處異耳。本末究竟等與第一義名同易見，所以不異是為義同。又圣說多端，或次說或不次說，或具說或不具說，或雜說或不雜說。眾生稟益不同，或次益不次益，或具益不具益，或雜益不雜益；或四悉檀成五緣，五緣成四悉；或四悉成一因緣，一因緣成一悉；或一一因緣皆具四悉，四悉具五緣。如是等種種互相成顯，還以三止觀結之，可以意知。
又以一止觀結之，發菩提心即是觀，邪僻心息即是止。又五略秖是十廣，初五章秖是發菩提心一意耳。方便、正觀秖是四三昧耳。果報一章秖明違順，違即二邊果報，順即勝妙果報。起教一章轉其自心，利益於他，或作佛身施權實，或作九界像，對揚漸頓，轉漸頓，弘通漸頓。旨歸章秖是同歸大處秘密藏中，故知略廣意同也。
顯是更為三：初四諦，次四弘，後六即。
四諦名相出大經圣行品，謂生滅、無生滅、無量、無作。生滅者，苦、集是世因果，道、滅出世因果。苦則三相遷移，集則四心流動，道則對治易奪，滅則滅有還無。雖世、出世皆是變異，故名生滅四諦也。
無生者，苦無逼迫，一切皆空，豈有空能遣空？即色是空，受、想、行、識亦復如是，故無逼迫相也。集無和合相者，因果俱空，豈有因空與果空合？歷一切貪、瞋、癡亦復如是。道不二相，無能治、所治，空尚無一，云何有二耶？法本不然，今則無滅，不然不滅，故名無生四諦也。
無量者，分別校計，苦有無量相，謂一法界苦尚復若干，況十法界？則種種若干，非二乘若智若眼所能知見，乃是菩薩所能明了。謂地獄種種若干差別，鈹剝割截、燒煮剉切，尚復若干，不可稱計，況復余界種種色、種種受想行識，塵沙海渧寧當可盡？故非二乘知見，菩薩智眼乃能通達。又集有無量相，謂貪欲瞋癡種種心、種種身、口集業若干，身曲影斜，聲喧響濁，菩薩照之不謬耳。又道有無量相，謂析體拙巧、方便、曲直、長短、權實，菩薩精明而不謬濫。又滅有無量相，如是方便能滅見諦，如是方便能滅思惟，各有若干正助，菩薩洞覽無毫差也。又即空方便正助若干，皆無若干，雖無若干，而分別若干，無謬無亂。又如是方便能析滅四住，又如是方便能體滅四住，如是方便能滅塵沙，如是方便能滅無明。雖種種若干，彼彼不雜。又三悉檀分別，故有若干，第一義悉檀則無若干，雖無若干，從多為論，故名若干，稱無量四諦也。
無作四諦者，皆是實相，不可思議，非但第一義諦無復若干，若三悉檀及一切法無復若干，此義可知，不復委記。若以四諦豎對諸土，有增有減，同居有四，方便則三，實報則二，寂光但一。若橫敵對者，同居生滅，方便無生滅，實報無量，寂光無作云云。
又總說名四諦，別說名十二因緣，苦是識、名色、六入、觸、受、生、老死七支，集是無明、行、愛、取、有等五支，道是對治因緣方便，滅是無明滅，乃至老死滅。故大經開四四諦，亦開四十二因緣。下智觀故，得聲聞菩提；中智觀故，得緣覺菩提；上智觀故，得菩薩菩提；上上智觀故，得佛菩提。
又中論偈云因緣所生法，即是生滅；我說即是空，是無生滅；亦名為假名，是無量；亦名中道義，是無作。
又解：因緣即集，所生即苦，滅苦方便是道，苦集盡是滅。又偈言因緣，因緣即無明，所生法即行、名色、六入等。故文云為利根弟子說十二因緣不生不滅相，指前二十五品；為鈍根弟子說十二因緣生滅相，指後兩品。當知論偈總說，即四種四諦，別說即四種十二因緣也。已分別四四諦竟。
諸經明種種發菩提心，或言推種種理發菩提心，或睹佛種種相發菩提心，或睹種種神通，或聞種種法，或游種種土，或睹種種眾，或見修種種行，或見種種法滅，或見種種過，或見他受種種苦而發菩提心。略舉十種為首廣說云云。
推理發心者，法性自天而然，集不能染，苦不能惱，道不能通，滅不能凈。如云籠月，不能妨害，卻煩惱已，乃見法性。經言：滅非真諦，因滅會真，滅尚非真，三諦焉是？煩惱中無菩提，菩提中無煩惱。是名推生滅四諦，上求佛道，下化眾生，發菩提心。
推無生四諦發心者，法性不異苦集，但迷苦集，失法性。如水結為冰，無別水也。達苦集無苦集，即會法性。苦集尚是，何況道滅？經言：煩惱即是菩提，菩提即是煩惱。是名推無生四諦，上求下化，發菩提心。
推無量者，夫法性者，名為實相，尚非二乘境界，況復凡夫？出二邊表，別有凈法，如佛藏經十喻云云。是名推無量四諦，上求下化，發菩提心。
推無作者，夫法性與一切法無二無別，凡法尚是，況二乘乎？離凡法更求實相，如避此空，彼處求空，即凡法是實法，不須舍凡向圣。經言：生死即涅盤，一色一香皆是中道。是名推無作四諦，上求下化，發菩提心。
若推一法，即洞法界，達邊到底，究竟橫豎，事理具足，上求下化，備在其中，方稱發菩提心。菩提名道，道能通到橫豎彼岸，名發心波羅蜜。故於推理委作淺深事理周遍，下去法法例爾。