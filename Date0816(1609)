善男子！爾時，寶海梵志白第四王子能伽奴言：乃至發愿亦復如是。
爾時，佛告阿伽那言：善哉！善哉！善男子！汝行菩薩道時，以金剛慧破無量無邊眾生諸煩惱山，大作佛事，然後乃成阿耨多羅三藐三菩提。善男子！是故号汝為金剛智慧光明功德。
爾時，佛告金剛智慧光明功德菩薩：善男子！汝於來世過一河沙等阿僧只劫，入第二河沙等阿僧只劫，於此東方過十河沙等世界中微塵數等世界，有世界名曰不眴。善男子！汝於是中當得作佛，曰普賢如來、應供、正遍知、明行足、善逝、世間解、無上士、調御丈夫、天人師、佛、世尊。其佛世界所有莊嚴，如汝所愿，悉皆具足。
善男子！寶藏如來授金剛智慧光明功德菩薩摩訶薩阿耨多羅三藐三菩提記時，虛空中有無量無邊百千億那由他天而贊嘆言：善哉！善哉！雨牛頭栴檀、阿伽流香、多伽流香、多摩羅跋并及末香，而以供養。
爾時，金剛智慧光明功德菩薩白佛言：世尊！若我所愿成就，得己利者，我今敬禮諸佛世尊，惟愿十方如河沙等世界，滿中諸天微妙好香。眾生之類，或在地獄、畜生、餓鬼、天上、人中，若聞是香，所有身心苦惱之疾，悉得遠離。如是頭面到地。善男子！爾時，金剛智慧光明功德菩薩作是言已，即頭面禮佛。爾時，十方如河沙等世界，周遍悉有微妙之香，眾生聞者，皆得遠離身心苦惱。
爾時，寶藏如來即為金剛智慧光明功德菩薩而說偈言：
金剛慧能破，汝今可還起，
十方佛世界，周遍有妙香，
與無量眾生，安樂及歡喜，
當來得成佛，無上世間解。
善男子！爾時，金剛智慧光明功德菩薩聞是偈已，其心歡喜，即起合掌，前禮佛足，去佛不遠，復坐聽法。
善男子！爾時，寶海梵志復白第五王子無所畏言：乃至發心亦復如是。
爾時，王子答梵志言：我今所愿，不欲於此不凈世界成阿耨多羅三藐三菩提，愿成佛時，世界之中無有地獄、畜生、餓鬼。其地純以紺琉璃寶，廣說皆如蓮華世界所有莊嚴。
爾時，無畏王子手持蓮華，上寶藏佛，作如是言：世尊！若我所愿成就，得己利者，以佛力故，今在佛前，愿我當得悉見種種莊嚴三昧，復愿天雨種種蓮華，大如車輪，遍滿十方，如河沙世界微塵數等諸佛國土，亦令我等皆遙見之。
善男子！無畏王子說是言已，以佛力故，尋時即得悉見種種莊嚴三昧，天雨種種無量蓮花，大如車輪，遍滿十方，如河沙等世界微塵等諸佛國土，一切大眾皆得遙見；見是事已，得歡喜樂。
爾時，佛告無畏王子：善男子！乃能作是甚深微妙之大愿也，取嚴凈佛土，復能疾得悉見種種莊嚴三昧，愿不虛故，天雨如是無量蓮華。
世尊！若我所愿成就，得己利者，愿此諸華悉住於空，不復墮落。
時寶藏佛告無畏王子言：善男子！汝今速疾以諸蓮華印於虛空，是故号汝為虛空印。
爾時，佛告虛空印菩薩：善男子！汝於來世過一河沙等阿僧只劫，入第二河沙等阿僧只劫，於東南方去此佛土百千萬億河沙等世界，彼有世界，名曰蓮華，汝於是中當成阿耨多羅三藐三菩提，号蓮華尊如來、應、正遍知、明行足、善逝、世間解、無上士、調御丈夫、天人師、佛、世尊。所有大眾純諸菩薩摩訶薩等，其數無量，不可稱計，其佛壽命無量無邊，所愿具足，悉皆成就。
爾時，虛空印菩薩摩訶薩頭面禮於寶藏如來，即起合掌，去佛不遠，復坐聽法。
爾時，世尊為虛空印而說偈言：
善男子當知！有人作己利，
能斷煩惱結，常令得寂靜，
所受持功德，數如河沙，
世界微塵等，成就而不失，
汝於當來世，成就無上道，
亦如過去佛，等無有差別。
善男子！虛空印菩薩聞是偈已，心生歡喜。善男子！爾時，寶海梵志白第六王子虛空言：乃至發心亦復如是。
爾時，王子庵婆羅白佛言：世尊！我今所愿，不欲於此不凈世界成阿耨多羅三藐三菩提，略說如虛空印所愿。世尊！若我所愿成就，得己利者，愿令十方如河沙等世界之中，自然而有七寶妙蓋，在上虛空羅列而住，純金為網，以覆其上，七寶為鈴，垂以莊嚴。其蓋寶鈴常出佛聲、法聲、比丘僧聲、六波羅蜜及六神通、十力、無畏如是等聲。世界眾生聞者，尋發阿耨多羅三藐三菩提心；已發心者，即得不退轉。寶鈴所出佛、法、僧聲，乃至無所畏聲，悉聞十方世界虛空，以佛力故，乃得自聞。世尊！若我所愿成就，得己利者，愿我今者得知日三昧，以三昧力故，增益一切諸善根本。得三昧已，惟愿諸佛與我授阿耨多羅三藐三菩提記。是時，王子說是語已，以佛力故，即得知日三昧。
爾時，世尊贊王子言：善哉！善哉！善男子！汝所愿者，甚深甚深，以甚深功德因緣故，尋時十方如河沙諸世界中，自然而有七寶妙蓋，於上虛空羅列而住，純金為網，以覆其上，七寶為鈴，悉以莊嚴。其鈴常出佛、法、僧聲，乃至無所畏聲。爾時，有百千億那由他眾生聞是聲已，尋發阿耨多羅三藐三菩提心，是故号汝為虛空日光明。
爾時，佛告虛空日光明菩薩摩訶薩：汝於來世當成阿耨多羅三藐三菩提，過一河沙阿僧只劫，入第二河沙等阿僧只劫，東方去此二河沙等佛剎，有世界名曰日月，汝於是中當成阿耨多羅三藐三菩提，号法自在豐王如來、應、正遍知、明行足、善逝、世間解、無上士、調御丈夫、天人師、佛、世尊。爾時，虛空日光明菩薩聞是記已，即禮佛足。
爾時，世尊為虛空日光明而說偈言：
善男子今起，善哉自調御！
以淳淑大悲，於一切眾生，
度脫令斷苦，畢竟住彼岸，
智慧善分別，令到無上道。
善男子！爾時，虛空日光明菩薩聞是偈已，其心歡喜，即起合掌，前禮佛足，去佛不遠，復坐聽法。
爾時，寶海梵志復白第七王子善臂言：乃至發心亦復如是。
爾時，王子白佛言：我今所愿，不欲於此不凈世界成阿耨多羅三藐三菩提。愿我來世所有世界，無有地獄、畜生、餓鬼、女人名字，及以胎生、須彌諸山、大小鐵圍、山陵、堆阜、石沙、穢惡、荊棘、惡風、木樹、藂林、大海、江河、日月、晝夜、闇冥、臭處。眾生等類，無有便利、涕唾、污垢，身心不受諸不樂事。馬瑙為地，無諸塵土，純有百千無量珍寶而莊嚴之，無有諸草，唯有好妙曼陀羅華、種種寶樹以為校飾。其寶樹下有妙寶蓋，復有種種寶衣、華鬘、諸寶瓔珞、香華、伎樂、諸寶器物、諸寶妙花，以如是等校飾其樹。
世界之中無有晝夜，以華開合而知時節。諸菩薩等，在金華中自然出生；既得生已，皆得悉見種種莊嚴三昧，以三昧力故，得見十方如微塵等諸世界中現在諸佛。於此三昧，一念之頃具足六通。以天耳故，悉聞十方如微塵等世界現在諸佛說法音聲；以宿命智，知過去世如一佛土微塵等劫宿世之事；以天眼故，悉見十方諸佛世界種種莊嚴；以他心智故，於一念中得知如一佛世界微塵數等世界眾生心之所念，乃至成阿耨多羅三藐三菩提，終不失是三昧。清旦之時，四方有風，柔軟清凈，吹微妙香及散諸華，以風力故，諸菩薩等從三昧起；三昧起已，即得如是如意通力。以是力故，於一念頃，能到十方，一一方面如一佛土微塵數等諸佛世界，供養現在諸佛世尊，請受妙法，即一念中，還至本土，無有罣閡。
諸菩薩等，在曼陀羅華、摩訶曼陀羅華華臺之中結加趺坐，思惟法門，所謂欲得見我所在方面，隨身所向，悉令得見。若於深法有疑滯者，以見我故，尋得除滅；若有問義，欲聽法者，以見我故，即得深解，無有狐疑。所有菩薩深解無我及無我所，是故能舍身根、命根。一切必定不退於阿耨多羅三藐三菩提，世界無有一切不善之名，亦無受戒、破戒之名、毀戒、悔過。
一切眾生，其身皆有三十二相，得那羅延力，乃至成阿耨多羅三藐三菩提，無有一人六根毀缺不完具者。所有眾生，即於生已，須發自落，服三法衣，得善分別三昧，乃至阿耨多羅三藐三菩提終不中失。諸眾生等，悉得和合一切善根，無有一人為老病所苦。若諸菩薩命終之時，結加趺坐，入於火定，自燒其身；燒其身已，四方清風來吹其身，舍利散在諸方無佛世界，尋時變作摩尼寶珠，如轉輪圣王所有寶珠。若有眾生見觸之者，悉令不墮三惡道中，乃至涅盤不受諸苦，即得舍身生於他方現在佛所，諮受妙法，發阿耨多羅三藐三菩提心，便不退轉。
所有眾生若命終時，其心在定，無有散亂，不受諸苦，愛別離等。命終之後，不墮八難，無佛之世，乃至成阿耨多羅三藐三菩提，常得見佛，諮受妙法，供養眾僧。一切眾生離於貪欲、瞋恚、愚癡、恩愛、嫉妒、無明、憍慢，世界無有聲聞、緣覺，所有大眾純諸菩薩摩訶薩等充滿其國，其心柔軟，無有愛濁，堅固不退於阿耨多羅三藐三菩提，得諸三昧，世界純有清凈光明。十方如微塵等諸佛世界，悉皆得聞我之世界，我界所有微妙之香，悉遍十方如微塵等諸佛世界，我界眾生常得快樂，未曾聞有受苦之聲。
世尊！我行菩薩道時，不作齊限。我今要當莊嚴如是清凈佛土，眾生之類皆使清凈，遍滿其國，然後乃成阿耨多羅三藐三菩提。世尊！我成阿耨多羅三藐三菩提，當出無量無邊光明照於十方，如千佛剎微塵數等諸佛世界，令彼眾生悉遙見我三十二相，即時得斷貪欲、瞋恚、愚癡、嫉妒、無明、憍慢一切煩惱，發阿耨多羅三藐三菩提心，如其所求，得陀羅尼、三昧、忍辱。以見我故，寒冰地獄所有眾生悉得熅樂，譬如菩薩入第二禪。以見我故，身心受於第一妙樂，發阿耨多羅三藐三菩提心。若其命終，要當生我佛之世界；生已，即得不退轉於阿耨多羅三藐三菩提。熱地獄等，畜生、餓鬼亦復如是。諸天所見光明一倍，令我壽命無量無邊，無能數者，除一切智。
世尊！我成阿耨多羅三藐三菩提已，令十方無量無邊阿僧只世界現在諸佛稱贊於我，其余眾生若得聞是稱贊我聲，愿作善根，速生我國，命終之後，必生我國，唯除五逆、毀壞正法、誹謗圣人。世尊！我成阿耨多羅三藐三菩提已，十方無量無邊阿僧只世界中所有眾生若聞我聲，發愿欲生我世界者，是諸眾生臨命終時，悉令見我與諸大眾前後圍遶。我於爾時入無翳三昧，以三昧力故，現在其前，而為說法；以聞法故，尋得斷除一切苦惱，心大歡喜；其心喜故，得寶冥三昧。以三昧力故，令心得念及無生忍，命終之後，必生我界。若余世界諸眾生等，無有七財，不欲修集行於三乘，不欲生於人天中者，亦不修行一切善根及三福處，非法行污，愛著惡欲，專行邪見，如是眾生，愿我入於無燋惱三昧，以三昧力故，彼諸眾生若命終時，我與大眾而住其前，為說妙法，復為示現佛土所有，又勸令發阿耨多羅三藐三菩提心。眾生聞已，即於我所心生深信，歡喜安樂，尋發阿耨多羅三藐三菩提心，令彼眾生得斷苦惱；斷苦惱已，便得日燈光明三昧，斷於癡闇，命終之後，尋生我界。
爾時，寶藏如來贊言：善哉！善哉！汝今乃能作微妙之大愿也。
世尊！若我所愿成就，得己利者，愿令十方如微塵等諸佛世界，悉雨憂陀羅婆羅香并栴檀香、牛頭栴檀香、種種末香。若有眾生在在處處聞是香者，悉發阿耨多羅三藐三菩提心，令我今者得金剛愿三昧，以三昧力故，悉得遙見諸世界中所雨諸香。
善男子！爾時，王子說是言已，尋得三昧，自見十方如微塵數等諸佛世界所有諸香、憂陀羅婆羅香、牛頭栴檀、種種末香，及見一一方面有不可計諸眾生等，恭敬叉手，發阿耨多羅三藐三菩提心。
寶藏如來告王子言：善男子！汝之所愿已得成就，天雨種種諸微妙香已，有不可計眾生恭敬叉手，發阿耨多羅三藐三菩提心，是故号汝為師子香。汝於來世過一河沙等阿僧只劫，入第二河沙等阿僧只劫，上方去此四十二河沙世界微塵數等諸佛世界，有世界名青香光明無垢，汝於彼土當得成阿耨多羅三藐三菩提，号光明無垢堅香豐王如來、應供、正遍知、明行足、善逝、世間解、無上士、調御丈夫、天人師、佛、世尊。
善男子！爾時，師子香菩薩禮寶藏如來，頭面著地。
爾時，如來為師子香菩薩而說偈言：
天人師起，受諸供養，
度脫生死，令離苦惱，
斷諸結縛，及諸煩惱，
來世當作，天人之尊。
善男子！爾時，師子香菩薩聞是偈已，心大歡喜，即起合掌，去佛不遠，復坐聽法。
善男子！爾時，寶海梵志復白第八王子泯啚言：乃至發心亦復如是。
爾時，王子前白佛言：世尊！我今所愿，要當於是不凈世界修菩薩道，復當修治莊嚴十千不凈世界，令其嚴凈，如青香光明無垢世界，亦當教化無量菩薩，令心清凈，無有垢穢，皆趣大乘，悉使充滿我之世界，然後我當成阿耨多羅三藐三菩提。
世尊！愿我修行菩薩道時，要當勝於余諸菩薩。世尊！我已於七歲之中，端坐思惟諸佛菩薩清凈功德及種種莊嚴佛土功德，是時即得悉見種種莊嚴三昧等萬一千菩薩三昧，增進修行。世尊！若未來諸菩薩等，行菩薩道時，亦愿悉得如是三昧。世尊！愿我得出離三世勝幢三昧，以三昧力故，悉見十方無量無邊諸佛世界，在在處處現在諸佛出離三世，為諸眾生說於正法。
世尊！愿我得不退三昧，以三昧力故，於一念中悉見如微塵等諸佛，菩薩及諸聲聞恭敬圍遶。愿我於此一一佛所，得無依止三昧，以三昧力故，作變化身，一時遍至如一佛界微塵數等諸如來所，供養禮拜。愿我一一身以種種無上珍寶、花香、涂香、末香、妙勝伎樂，種種莊嚴，供養一一諸佛。
世尊！愿我一一身於一一佛所，如大海水渧等劫行菩薩道。愿我得一切身變化三昧，以三昧力故，於一念中，在一一佛前，知如一佛土微塵數等諸佛世界。世尊！愿我得功德力三昧，以三昧力故，於一一佛前，遍到如一佛土微塵數等諸世尊所，以微妙贊嘆贊嘆諸佛。
世尊！愿我得不眴三昧，以三昧力故，於一念中，悉見諸佛遍滿十方無量無邊世界之中。世尊！愿我得無諍三昧，以三昧力故，於一念中，悉見過去、未來、現在諸佛所有凈妙世界。世尊！愿我得首楞嚴三昧，以三昧力故，化作地獄之身，入地獄中，與地獄眾生說微妙法，勸令發阿耨多羅三藐三菩提心。彼諸眾生聞是法已，尋發無上菩提之心，即便命終，生於人中，隨所生處，常得值佛；隨所值佛，而得聽法；聽受法已，即得住於不退轉地。乾闥婆、阿修羅、迦樓羅、緊那羅、摩睺羅伽、人非人等、天、龍、鬼神、夜叉、羅剎、毗舍遮、富單那、伽吒富單那、屠煞、魁膾、商賈、婬女、畜生、餓鬼，如是等眾亦復如是，皆令發阿耨多羅三藐三菩提心。有諸眾生，隨所生處，得諸色像，我分之身如業所作，隨受苦樂，及諸工巧，愿我變化作如是身，隨其所作而教化之。
世尊！若有眾生各各異音，愿我隨其種種音聲而為說法，各令歡喜，因其歡喜，勸發安止，令其不退於阿耨多羅三藐三菩提。世尊！我要當教十千佛土所有眾生，令心清凈，無有行業煩惱諸毒，乃至不令一人屬於四魔，何況多也。若我莊嚴十千佛土，如是清凈，如光明無垢尊香王佛青香光明無垢世界所有種種微妙莊嚴，然後我身及諸眷屬乃當如彼師子香菩薩之所愿也。
世尊！若我所愿成就，得己利者，當令十千諸佛世界所有眾生斷諸苦惱，得柔軟心，得調伏心，各各自於四天下界，見佛世尊現在說法，一切眾生自然而得種種珍寶、華香、末香及以涂香、種種衣服、種種幢幡，各各以用供養於佛；供養佛已，悉發無上菩提之心。世尊！我等今者以悉得見種種莊嚴三昧力故，皆得遙見如是諸事。作是語已，尋如所愿，悉得見之。
爾時，世尊贊阿彌具言：善哉！善哉！善男子！汝今世界周匝四面一萬佛土，清凈莊嚴，於未來世復當教化無量眾生，令心清凈，復當供養無量無邊諸佛世尊。善男子！以是緣故，今改汝字，名為普賢，於未來世過一河沙等阿僧只劫，入第二河沙等阿僧只劫，末後分中，於北方界去此世界過六十河沙等佛土，有世界名知水善凈功德，汝當於中成阿耨多羅三藐三菩提，号智剛吼自在相王如來、應、正遍知、明行足、善逝、世間解、無上士、調御丈夫、天人師、佛、世尊。善男子！爾時，普賢菩薩摩訶薩頭面著地，禮寶藏佛。
爾時，如來即為普賢菩薩而說偈言：
汝起善導師，已得如所愿，
善能調眾生，皆令得一心，
度於煩惱河，及脫諸惡法，
來世作燈明，諸天世人師。
善男子！爾時，會中有十千人心生懈怠，異口同音作如是言：世尊！我等來世，即於如是嚴凈佛土成阿耨多羅三藐三菩提，所謂普賢菩薩所修清凈諸世界也。世尊！我等要當具足修六波羅蜜，以具足六波羅蜜故，各各於諸佛土成阿耨多羅三藐三菩提。
善男子！爾時，寶藏如來即便為是十千人等授阿耨多羅三藐三菩提記。善男子！普賢菩薩成阿耨多羅三藐三菩提時，汝等當於普賢菩薩所修清凈萬佛土中，一時成阿耨多羅三藐三菩提，有一千佛同号智熾尊音王如來、應供、正遍知、明行足、善逝、世間解、無上士、調御丈夫、天人師、佛、世尊。
復有千佛同号增相尊音王，復有千佛同号善無垢尊音王，復有千佛同号離怖畏尊音王，復有千佛同号善無垢光尊音王，復有千五百佛同号日音王，復有五百佛同号日寶藏尊王，復有五佛同号樂音尊王，復有二佛同号日光明，復有四佛同号龍自在，復有八佛同号離恐怖稱王光明，復有十佛同号離音光明，復有八佛同号音聲稱，復有十一佛同号顯露法音，復有九佛同号功德法稱王，復有二十佛同号不可思議王，復有四十佛同号寶幢光明尊王，復有一佛号覺知尊想王，復有七佛同号不可思議音，復有三佛同号智藏，復有十五佛同号智山幢，復有五十佛同号智海王，復有三十佛同号大力尊音王。
復有二佛同号山功德劫，復有八十佛同号清凈智勤，復有九十佛同号尊相種王，復有百佛同号善智無垢雷音尊王，復有八十佛同号勝尊大海功德智山力王，復有四十佛同号無上菩提尊王，復有二佛同号智覺山華王，復有二佛同号功德山智覺，復有三佛同号金剛師子，復有二佛同号持戒光明，復有二佛同号示現增益，復有一佛号無量光明，復有三佛同号師子游戲，復有二佛同号無盡智山，復有二佛同号寶光明，復有二佛同号無垢智慧，復有九佛同号智慧光明，復有二佛同号師子稱，復有二佛同号功德通王，復有二佛同号雨法華。
復有一佛号造光明，復有一佛号增益山王，復有一佛号出法無垢王，復有一佛号香尊王，復有一佛号無垢目，復有一佛号太寶藏，復有一佛号力無障閡王，復有一佛号自知功德力，復有一佛号衣服知足，復有一佛号得自在，復有一佛号無障閡利益，復有一佛号智慧藏，復有一佛号大山王，復有一佛号曰力藏，復有一佛号求功德，復有一佛号華幢枝，復有一佛号眾光明，復有一佛号無癡功德王，復有一佛号金剛上，復有一佛号曰法相，復有一佛号尊音王，復有一佛号堅持金剛，復有一佛号珍寶自在王，復有一佛号堅自然幢，復有一佛号山劫，復有一佛号雨娛樂，復有一佛号增益善法，復有一佛号娑羅王。
復有二佛同号功德遍滿大海功德王，復有一佛号智慧和合，復有一佛号智熾，復有一佛号華眾，復有一佛号世間尊，復有一佛号優曇鉢華幢，復有一佛号法幢自在王，復有一佛号栴檀王，復有一佛号善住，復有一佛号精進力，復有一佛号幢等光明，復有一佛号曰智步，復有一佛号曰海幢，復有一佛号滅法稱，復有一佛号壞魔王，復有一佛号眾光明，復有一佛号出智光明，復有一佛号曰慧燈，復有一佛号安隱王，復有一佛号曰智音，復有一佛号幢攝取，復有一佛号天金剛。復有一佛号種種莊嚴王，復有一佛号無勝智，復有一佛号善住意，復有一佛号月王，復有一佛号無勝步自在王，復有一佛号娑憐陀王。
復有八十佛同号師子步王，復有五十佛同号那羅延無勝藏，復有七十佛同号聚集珍寶功德，復有三十佛同号光明藏，復有二十佛同号分別星宿稱王，復有二佛同号功德力娑羅王，復有九十佛同号微妙音，復有一佛号曰梵增，復有一佛号提頭賴吒王，復有千佛同号蓮華香擇稱尊王，復有六十佛同号光明熾渚王，復有三十佛同号蓮華香力增，復有二佛同号無量功德大海智增，復有一佛号閻浮陰，復有一百二佛同号功德山幢，復有一佛号師子相，復有一百一佛同号龍雷尊花光明王，復有一佛号善趣種無我甘露功德王劫，復有千佛同号離法智龍王解脫覺世界海眼山王。皆有十号：如來、應、正遍知、明行足、善逝、世間解、無上士、調御丈夫、天人師、佛、世尊。如是等佛，同共一日一時，各各於諸世界成阿耨多羅三藐三菩提，壽命各十中劫，卿等涅盤亦同一日。般涅盤已，所有正法七日即滅。
善男子！爾時，十千人向寶藏佛頭面作禮。爾時，世尊為十千人而說偈言：
龍王汝起，堅固自在，
無上善愿，清凈和合，
卿等用意，疾如猛風，
精勤修學，六波羅蜜，
來世必成，天人之尊。
善男子！爾時，十千人聞是偈已，心生歡喜，即起合掌，前禮佛足，去佛不遠，復坐聽法。
善男子！爾時，寶海梵志復白第九王子蜜蘇言：乃至發心亦復如是。
爾時，王子前白佛言：世尊！我行菩薩道時，愿十方如河沙等世界所有現在諸佛，為我作證，今於佛前發阿耨多羅三藐三菩提心。世尊！愿我行菩薩道時，乃至成佛，於其中間不生悔心，乃至成佛，常住一心，無有退轉，如說而行，如行而說，乃至無有一人來惱我心。更不求於聲聞、緣覺，不起婬欲、惡想之心。其心不與睡眠、憍慢、疑悔等共，亦復不生貪婬、煞、盜、妄言、兩舌、惡口、綺語、貪恚、邪見、嫉妒、慢法、欺誑之心。
我修菩薩道乃至成阿耨多羅三藐三菩提中間，不生如是等法。乃至成阿耨多羅三藐三菩提，行時步步心心數法，常念諸佛，得見諸佛，諮受妙法，供養眾僧。於諸生處，常愿出家，當出家時，即得成就糞掃三衣。常在樹下獨坐思惟，住阿蘭若，常行乞食，不求利養，行於知足，常講說法，成就無量無障閡辯，不犯大罪。不以我相為女人說法，若說法時，以空相，其心常念空無之法，拱手端坐，亦不露齒。
若有學習大乘之人，而於其所起世尊想，恭敬供養，所聞法處亦起佛想。於諸沙門、婆羅門中故，生恭敬、供養、尊重。除佛世尊，於諸眾中不生分別此是福田，此非福田而行布施。愿我不於法施人所，生嫉妒心。若有眾生應被刑戮，愿我舍命以救護之。若有眾生犯於諸罪，愿我以力、言說、錢財而拔濟之，令得解脫。若有在家、出家之人，有諸罪過，愿不發露顯現於人。於諸利養、名譽等中，而常遠離，如避火坑、刀劍、毒樹。
世尊！若我此愿，乃至成阿耨多羅三藐三菩提已，悉得成就如今佛前之所愿者，令我兩手自然而有千輻天輪，所得光明如火猛焰。
善男子！是時王子說是語已，其兩手中即尋各有一千輻輪，如說而得。
世尊！若我所愿成就，逮得己利，成阿耨多羅三藐三菩提者，我今遣此千輻天輪，至於無佛五濁世界。是輪當作如是大聲，遍滿佛土，如難陀龍王、優波難陀龍王作大音聲，遍滿世界，其輪音聲亦復如是。所謂菩薩受記音聲，不失專念智慧之聲，修學空法諸佛所有法藏之聲。若有眾生在在處處聞是法聲，即時得斷貪欲、瞋恚、愚癡、憍慢、慳吝、嫉妒，而得寂靜思惟諸佛甚深智慧，發阿耨多羅三藐三菩提心。
善男子！爾時，王子即遣二輪，譬如諸佛神足捷疾，其輪去疾亦復如是，遍至十方無佛惡世，為諸眾生出諸菩薩受記音聲，不失專念智慧之聲，修學空法諸佛所有法藏之聲。在在處處諸眾生等，聞是法音，即便得斷貪欲、瞋恚、愚癡、憍慢、慳吝、嫉妒，而得寂靜思惟諸佛甚深智慧，發阿耨多羅三藐三菩提心。其輪須臾還來在此王子前住。
善男子！爾時，寶藏如來贊王子言：善哉！善哉！善男子！汝行菩薩道所發善愿，無上最妙，遣此天輪至於無佛五濁之世，令無量無邊阿僧只億百千眾生安止住於無穢濁心，心無惱害，勸化發於阿耨多羅三藐三菩提。以是故，今改汝名為阿閦，於未來世，當為世尊。汝今當於佛前，如心所喜愿，取種種莊嚴佛土。
爾時，阿閦白佛言：世尊！我今所愿如是種種莊嚴佛土：令我世界純金為地，地平如掌，多有種種諸天妙寶，遍滿其國。無有山陵、堆阜、土沙、礫石、荊蕀之屬。其地柔軟，譬如天衣，行時足下蹈入四寸，舉足還復。無有地獄、畜生、餓鬼、不凈、臭穢，純有諸天微妙上香及曼陀羅、摩訶曼陀羅華遍滿其國。
所有眾生無有老病，各各自在，不相畏怖，常不惱他，命不中殀；臨舍命時，心無悔恨，其心決定無有錯亂，系念思惟諸佛如來；若命終已，不墮惡道，不生無佛五濁惡世，乃至成阿耨多羅三藐三菩提，常得見佛，諮受妙法，供養眾僧。所有眾生薄婬、怒、癡，皆行十善。世界無有種種工巧，無有犯罪及犯罪名，亦無天魔諸留難事。眾生受形無有惡色，亦不分別尊卑高下。
一切眾生深解無我及無我所。聲聞、菩薩乃至夢中不失不凈。眾生常樂求法、聽法，無有一人生於倒見，亦無外道。眾生無有身心疲極，皆得五通。無有饑渴諸苦惱事，隨所喜樂種種食飲，即有寶器自然在手，有種種食，猶如欲界所有諸天。無有涕唾、便利之患，痰癊、汗淚亦無。寒熱常有柔軟香風觸身，此風香氣微妙具足，薰諸天人，不須余香，如是香風隨諸天人所求，冷溫皆使滿足。
又復有求優鉢羅華香風，又復有求優陀娑羅香風，有求沉水香風，有求多伽羅香風，有求阿伽羅香風，有求種種香風，如所悕望，於發心時，皆得成就。除五濁世，愿我國土有七寶樓。其寶樓中敷七寶床，茵蓐、丹枕細滑柔軟，猶如天衣。眾生處此寶樓床，皆悉歡樂。其樓四邊有好池水，其水具足有八功德，眾生隨意而取用之。其國多有金多羅樹，種種華、果、妙香具足。上妙寶衣，種種寶蓋、真珠、瓔珞而以莊嚴。諸眾生等，隨意所憙妙寶衣服，即於樹上自恣取著，華、果、香等亦復如是。
世尊！愿我菩提之樹，純是七寶，高千由旬，樹莖周匝滿一由旬，枝葉縱廣滿千由旬。常有微風吹菩提樹，其樹則出六波羅蜜、根、力、覺、道微妙之聲。若有眾生聞此妙聲，一切皆得離於欲心。所有女人成就一切諸妙功德，猶如兜術天上天女，無有婦人諸不凈事、兩舌、慳吝、嫉妒、覆心，不與男子漏心交通。若諸男子發婬欲心至女人所，以愛心視，須臾之間便離欲心，自生厭離，即便還去。尋得清凈無垢三昧，以三昧力故，於諸魔縛而得解脫，更不復生惡欲之心。
如是女人若見男子有愛欲心，便得妊身，亦得離於婬欲之想。當妊身時，若懷男女，身心無有諸苦惱事，常受快樂，如忉利天人身心所受上妙快樂，女人懷妊七日七夜所受快樂亦復如是。亦如比丘入第二禪，處胎男女不為一切不凈所污，滿足七日，即便出生。當其生時，受諸快樂，有微妙音。女人產時，亦無諸苦。如是母子俱共入水洗浴其身。是時，女人得如是念，以念力故，尋得離欲清凈三昧，以三昧力故，其心常定，於諸魔縛而得解脫。
若有眾生宿業成就，應無量世作女人身，以定力故，得離女身，乃至涅盤，一切女業永滅無余，更不復受。或有眾生宿業成就，於無量億劫應處胞胎，受苦惱者，愿我成阿耨多羅三藐三菩提已，聞我名字，即生歡喜；生歡喜已，尋便命終，處胎即生我之世界。尋於生已，所受胎分永盡無余，乃至成阿耨多羅三藐三菩提，更不受胎。或有眾生多善根者，尋便得來至我世界蓮華中生。或有眾生少善根者，要當處胎，或受女人而生我界，然後乃得永盡胎分。
所有眾生一向純受微妙快樂，微風吹此金多羅樹，出微妙聲，所謂苦、空、無我、無常等聲。聞是聲者，皆得光明三昧。以三昧力故，得諸空定甚深三昧，世界無有婬欲相聲。
世尊！我坐菩提樹下，於一念中，成阿耨多羅三藐三菩提已，愿我世界無有日月、光明、晝夜差別，除華開合。我成阿耨多羅三藐三菩提已，當以光明遍照三千大千世界。以光明力故，令諸眾生悉得天眼。以天眼故，得見十方無量無邊諸佛世界在在處處諸佛世尊現在說法。
世尊！我成阿耨多羅三藐三菩提已，說於正法，令此音聲遍滿三千大千世界。眾生聞者，得念佛三昧。眾生或有行住回轉，隨所方面，常得見我。若於諸法有疑滯處，以見我故，即得斷疑。
世尊！我成阿耨多羅三藐三菩提已，十方無量無邊阿僧只諸佛世界在在處處所有眾生，若學聲聞，若學緣覺，若學大乘，聞我名者，命終要來生我世界。若聲聞人聞我法者，得八解脫、阿羅漢果；學大乘人，聞我法者，得深法忍、陀羅尼門及諸三昧，不退轉於阿耨多羅三藐三菩提，得無量聲聞以為眷屬，其數無邊，無能數者，唯除諸佛。
世尊！我成阿耨多羅三藐三菩提，隨所至方，舉下足處，即有千葉金蓮華生，其華微妙，有大光明，我當遣至無佛之處，稱贊我名。若有眾生於此華中得聞稱贊我名字者，尋生歡喜，種諸善根，欲生我國，愿命終時，悉皆來生。我諸大眾出家之人，遠離諂曲、妒嫉、奸欺沙門之垢，尊重於法，於諸所須，名稱、利養心不貴重，常樂苦、空、無常、無我，常勤精進，尊法依僧。若諸菩薩得不退者，皆悉令得龍雨三昧。以三昧力故，為眾生說般若波羅蜜，令離生死，乃至成佛，於其中間所可說法，不忘不失。世尊！我成佛已，壽命住世十千大劫，般涅盤後，正法住世滿一千劫。
爾時，如來贊阿閦言：善哉！善哉！善男子！汝今已取清凈世界，汝於來世過一河沙等阿僧只劫，入第二河沙等阿僧只劫，東方去此十佛世界，彼有世界名曰妙樂，所有莊嚴如汝所愿，皆悉具足。汝於是中，當成阿耨多羅三藐三菩提，猶号阿閦如來、應、正遍知、明行足、善逝、世間解、無上士、調御丈夫、天人師、佛、世尊。
爾時，阿閦菩薩白佛言：世尊！若我所愿成就，得己利者，一切世間陰、界、諸入所攝眾生，皆得慈心，無怨賊想及諸穢濁，身心快樂，猶如十住諸菩薩等，處蓮華上，結加趺坐，三昧正受。以三昧力，令心無垢，是諸眾生身心快樂亦復如是。我今頭面敬禮於佛，唯愿此地有金色光。
善男子！爾時，阿閦菩薩以頭面敬禮佛足，是時，一切無量眾生身心即得受大快樂，其地亦有金色光明。
爾時，寶藏如來為阿閦菩薩而說偈言：
尊意且起，汝今以令，
一切眾心，心無忿怒，
復於眾生，生大悲心，
兩手各得，天千輻輪，
凈意當來，為天人尊。
善男子！爾時，阿閦菩薩聞是偈已，心大歡喜，即起合掌，前禮佛足，去佛不遠，復坐聽法。