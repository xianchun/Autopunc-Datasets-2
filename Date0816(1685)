甘蔗流苗應剎塵，覺場高發利生因。紫金蓮捧千輪足，白玉毫飛萬德身。
孤立大方資定慧，等觀含類舍怨親。挨星相好中天主，帀地名聞出世人。
螺發右旋仙島碧，眉月斜印海門新。鸞翔鳳舞非殊品，象轉龍蟠絕比倫。
瓔珞聚中騰瑞色，華鬘影里奪芳春。慈儀戀望知何極，梵德言辭莫可陳。
胸字杳分無量義，頂珠常照百由旬。雙林孰謂歸圓寂？坐斷乾坤日見真。
後得智生功德聚，大悲留演潤禽魚。貫華雖自科千品，標月遷歸理一如。
過量劫應期廣布，剎那心合未忘書。四衢道內拋紅焰，五欲波中綻白蕖。
排斥眾魔登壽域，引攜諸子上安車。義天星象熒熒也，辭海波瀾浩浩歟。
違背此恩難拯拔，遭逢末世豈躊躇？聞來半偈須相斆，惜去金身莫共居。
飛辯恨曾虧激問，賾幽欣且免長噓。生生頂奉輝心鏡，廓照塵勞信有余。
方袍圓頂義何宣？續焰千燈豈小緣？華雨座前猶滯相，虎馴庵畔尚稽詮。
巖棲冢宿難依望，鶴貌云心回灑然。寶杖夜鳴寒嶠月，銅瓶秋漱碧潭烟。
名標練若澄諠猾，迹念昏衢警睡眠。林下雅為方外客，人間堪作火中蓮。
情高不是超三際，道在非同入四禪。浮世勉誰知逝水，深峰甘自聽飛泉。
苾蒭草馥僧只後，玳瑁盂傳古佛先。珍重覺皇有真子，坤維高步列金田。
少室傳來兔角杖，千圣護持為頂相。虎踞龍蟠勢未休，云影山形冷相向。
有時閑倚在虛堂，寥寥帀地凝秋霜；有時大作師子吼，德嶠臨濟何茫茫？
今日提來還不惜，分明普示諸知識，解拈天下任橫行，高振風規有何極！
玉轉珠回祖佛言，精通猶是污心田，老盧只解長舂米，何得黃梅萬古傳？
義列緣生笑未聞，孰呈布鼓向當門？金剛鐵券諸方問，報道三千海岳昏。
雨過云凝曉半開，數峰如畫碧崔嵬，空生不解巖中坐，惹得天花動地來。
牛頭峰頂鎖重云，獨座寥寥寄此身。百鳥不來春又過，不知誰是到庵人。
誰當機？舉不賺，亦還稀。
摧殘峭峻，銷爍玄微，重關曾巨辟，作者未同歸。
玉兔乍圓乍缺，金烏似飛不飛，盧老不知何處去，白云流水共依依。
三分光陰二早過，靈臺一點不揩磨，貪生逐日區區去，喚不回頭爭奈何！
文殊何處不文殊，豈止清涼山頂居。今古未嘗時隱顯，圣凡何必論親疏。
非言七佛為師祖，是與群生作楷模，直下若能明妙得，般柴運水現毘盧。
普賢亞圣實稱賢，銀色光中照大千，法法現成何過惡？塵塵具足或方圓。
善財一念全軀露，普眼殷懃歒體偏，好行本來無處所，峨嵋權且示人天。
觀音妙力處煩籠，動靜融融法界中，萬籟未鳴嘗演暢，一聲才剖理何窮？
陳那有聽翻成礙，賢喜無聞遠近通，好是文殊能妙揀，圓通從此勿西東。
妙智妙行與圓音，共顯毘盧古佛心，一旨得來無異趣，三門從此見幽深。
清涼海岸休佗覓，華藏峨嵋莫外尋，彈指圓成猶特地，那堪擬議隔千峰？
理無動轉，事有去來，一念二種，永劫輪回。
輪回既息，理事平懷，法爾何爾，途轍安排。
實悟無心，有心有以，叱古存今，非佗是己。
法本圓明，道何彼此？更若雕鐫，遠之遠矣。
內心外境，迷頭認影；摘果空華，充饑畫餅。
三界茫茫，四生袞袞；心境頓忘，萬法根本。
祖道東流，枝分派列，要旨千途，群機萬轍。
萬轍本虛，千途由設，不統宗源，紛紜生滅。
物物本無遷，年來復一年，人從山北去，鷰到還南邊。
春樹生還謝，銀蟾缺復圓，未明肇公意，對北盡忙然。
不真方謂真，年年二月春，桃花開綠野，柳絮送行人。
物物殊非物，塵塵不是塵，了然亡所得，迢遞隔西秦。
若號無知，相逢話所之，去年初夏月，今日暮春時。
臨水精神健，登山氣力衰，殷懃話消息，眉上更生眉。
涅盤絕名稱，如來悲愿深，何嘗生覺樹，豈是滅雙林？
慧澤無高下，曇華亘古今，巖間宴坐者，終日漫沈吟。
真空本不空，日日日生東，流水隨方異，青山到處同。
雨滋芳草秀，烟淡野華紅，觸目毘盧境，門門道路通。
理事各無礙，南州又北州，蹄輪非紫陌，歌筦動青樓。
行客忙應甚，游人醉未休，牧童笑歸去，吹笛倒騎牛。
周徧曰含容，頭頭法界重，誰言德云老，不下妙高峰。
靜坐嵩陽石，閑聽岳寺鐘，善財回首處，塵外絕行蹤。
華嚴真境統三千，香社隨方種白蓮，松徑雪消泉韵遠，石樓風靜磬聲圓。
澹，日轉幽庭樹影偏，翻憶五臺多秀麗，異華鋪地軟如綿。
華嚴真境極寰區，云散長空雨點無，千器碧淵雖等降，一輪明月豈差殊？
青山綠竹輸僧舍，瓊苑瑤華屬帝都，劫劫波波迷己士，漂沈六趣即須臾。
華嚴真境豈勞尋？萬匯紛紛孰不任？彩鳳夜寒歸畫閣，黃鶯春暖轉芳林。
須知古佛唯心造，自是當人本性沈，盡日倚欄細思審，等閑持論亦幽深。
華嚴真境廣通津，萬戶千門處處親，一坐化城彌勒閣，四方瞻仰善財身。
云收日現誰無分？虎嘯風生自有因，轉大法輪人罔測，區區屈己坐微塵。
華嚴真境顯群機，雨漲江湖浪渺彌，匪進匪修超十地，無聞無得越三只。
中秋玉兔團團盛，半夜圭桐旋旋虧，入海波斯貪不已，擬將瓷器換摩尼。
華嚴真境絕枯榮，觸處堂堂耀眼睛，紅焰爛中秋藕折，碧波潭底夜燈明。
鴈飛寥廓雙排直，雪布長空一樣平，可笑世間迷路者，墮坑落壍只橫行。
華嚴真境海云開，船子何因戀釣臺？上接下流偏屈曲，東游西岸轉迂回。
漸離有相雖憑教，頓悟無生豈用媒？不得毘盧真旨趣，枉參知識去空來。
華嚴真境普形彰，識得西來路不長，合進趣時宜進趣，非思量處勿思量。
默然未必降金粟，微笑何須贊飲光，為報五湖諸上德，休馳言句錯傳揚。
華嚴真境只雷同，擬道無功卻有功，八圣道支雖易顯，萬波羅蜜即難窮。
危檐冷拂微微雨，幽室涼生凜凜風，深欲善財投猛焰，妙哉猶且樂其中！
華嚴真境四時周，殘臘冰河凍不流，石虎有牙非可懼，鐵牛無鼻豈能收？
金園柳暗春將暮，玉井桐疏景乍秋，遶座奇峰觀不足，徘徊猶止水邊樓。
始從鹿苑亦拘尸，四十九年垂軌儀，迦葉撞鐘招結集，阿難陞座示傳持。
金言已是煎殘藥，藏教空排著了，若論諦當一句子，三更打鼓弄波斯。
西天貝葉貫華編，梵語傳來此土翻，十二部中非易演，五千卷固難言。
說三未免行斜道，第一何曾契上根，信受奉行如了得，生生不墮葛藤村。
世尊律藏付波離，滅向尸羅慎所譏，身口意根須善護，貪瞋癡亦在防微。
只容朝夕唯持鉢，不許經游暫失衣，未達導師方便旨，猶如鳥欲避空飛。
迦旃延以論標空，經意論量盡得通，冀引千龍歸大海，不留百鳥滯虛空。
依佗作解非為上，本自圓成未得中，起信瑜伽唯識外，曹溪誰有馬鳴功？
一毫穿眾穴，眾穴一毫收，云自帝鄉去，水歸江漢流。
九十芳春日，游蜂競采華，香歸蜜房盡，殘葉落誰家？
縱饒窮到底，還是涉風波，自古貧堪笑，一身猶恨多。
三月花開笑暖天，浮云飄揚自牽連，無端下取經旬雨，引得青苔到座前。
夏日輝輝爍太虛，當斯誰敢上擡眸？涼風偏善時人意，襲襲輕飄出玉壺。
秋來何事得人憐？海月騰騰上碧天，無限清光耀心目，與誰相共話團圓？
朔風和雪振溪林，萬物潛藏恨不深，唯有嶺梅多意氣，臘前吐出歲寒心。
般若劍，不露鋒鋩何所驗？太平天子坐寰中，邊方永息狼烟焰。
般若山，游人終日競躋攀，須超絕頂通玄處，切莫棲蹤半壑間。
般若體，恢廓十方須見底，卻於觸處現全身，免使伊人遙頂禮。
般若用，閑把勿弦琴品弄，擬操一曲達知音，清凈自有松風送。
金色分明世界寬，個中誰謂始心安？園林秋晚葉爭墜，雨雪夜深天帶寒。
佛剎不須論遠近，行花何處有雕殘？欲知無限重重境，但向毛頭國土看。
覺城東際起初因，南去詢求五十人，行海幽深雖徧涉，義天空闊不容塵。
寒松帶雪影長在，修竹含風韵轉新，若向此中能擺脫，也應閑卻主城神。
華嚴真境本來周，譬比滄溟納眾流，六道四生纖芥攝，十方三世剎塵收。
頭頭盡是妙峰頂，步步無非慈氏樓，堪笑善財多費力，區區南去更何求？
剎海滔滔莫問津，十方何處有纖塵？曾經塞北三冬雪，卻憶江南二月春。
河渚到來成底事，刀山投去謾勞神，如今老向千峰下，誰是當年主稼神？
華嚴真境絕纖埃，老去那能學善財？鳥外烟霞長自在，海邊樓閣為誰開？
等閑坐石看流水，無事攜筇遶綠苔，寄與寒巖舊知己，相逢休作象王回。
云根不植凡間玉，秀實全資真界風，秋雨秋颷零萬物，森森獨茂法王宮。
惠澤真颷習習回，春生覺樹覺花開，芬芬性地誰能識？郁郁香飄徧九垓。
一擊隆隆徧九垓，云奔雨驟盡趨來，須知不是尋常韵，惺得人天醉眼開。
真界巍然匠莫窮，指佗迷者出樊籠，幾多邪黨思殘毀，爭那金人不朽功。
真颷惠澤沃情田，和氣融融忍草鮮，雪壓霜凌終不變，青青莫問植何年。
無象無思無物同，圓明廓照不空空，離婁吃詬無因得，如信徒云耳目聰。
無象非因疏鑿成，境風不起自澄清，虛涵皎皎覺天月，照破群迷大夜明。
愛水堤邊盡日橫，帆開忽喜惠風生，滔滔無限迷津者，渡去寧辭浩渺程？
初學看牛日，人牛盡力爭，愛從荒草去，不向坦途行。
轉鼻繩難拽，加鞭眼轉生，勿教犯苗稼，猶貴及時耕。
驀地轉頭來，胸腰黑漸開，出欄羗笛引，歸晚野歌催。
見鬪情猶憤，逢群目尚擡，良由鞭索在，心地漸成灰。
且喜全軀白，安眠露地中，身心如土木，聞見似盲聾。
一朵云生谷，成團雪墮空，皎然無異色，翻與眾牛同。
已白仍回黑，還君自在牛，亂山閑放去，千古更無憂。
赫赫當中日，騰騰不系舟，超然凡圣外，誰敢向前收？
廣照雙非妙體融，百千沙界一心中，有情有取真還滯，無念無求事未通。
遠嶠青松音歷歷，長天白日印空空，分明獨露如何說？春至桃花依舊紅。
離微體凈妙心宗，此體凝然窅莫窮，絕相絕名三界外，同塵同境四生中。
堂堂真有元非有，蕩蕩玄空本不空，一點靈源何所示？夜來夜檜起清風。
本際虛玄妙絕倫，無方應用體全真，圓明似日周沙界，清凈如空徧色塵。
鶴唳巖松迎暖日，鶯鳴谷口送殘春，游人到此堪回首，休更尋源去問津。
宗本兼條玄義賒，朔風吹斷暮烟霞，只因五性窮無異，致使三乘見有差。
迷去盡同云里月，悟來方信眼中花，雖然語路分迷悟，法界明明共一家。
法身三際不留蹤，三際還將實相同，一念忽生真性內，片來云點太虛中。
從真起妄有三緣，緣境門門本寂然，云滅推尋無內外，豈言風雨暗山川？
大千國土一漚中，漚體觀來與水同，水若真空無萬法，須知萬法是真空。
病在咸希藥有靈，病消休詫藥如神，德天黑暗同魔佛，真妄寧存有智人？
衣中寶，衣中寶，歷劫隨我是處到，今日輝光出衣中，炟焃分明當古道。
真空藏，光杲杲，此寶居中絕世好，三賢十圣盡同途，拊掌齊聲相告報。
窮子曉珠在醉衣，龍女成佛年不老。
應受用，得自在，大千沙界常不昧，十字街頭婆子家，光明迸出破布袋。
底事朝朝宛似癡，鏡中眉面卻生疑，長衢走徧狂初歇，門掩春風不語時。
勞生擾擾汨天真，終日忙忙趣妄因，流浪此時遮海水，更疑東海起紅塵。
意存諸見理還迷，滿眼空花不露枝，空果未成心未息，一狐疑了一狐疑。
根根分別眾塵蒙，暗逐光陰去莫同，好個頂門無入處，青山流水謾相通。
去去來來渾未知，幾番回首忍分離，長橋野店猨啼後，一過秋風一雨時。
日夜猜疑暗動時，百年行處爾嘗知，春花未折香猶在，蝴蝶雙雙遶舊枝。
智明千古號靈通，日日都忘決斷功，天地水云俱是眼，四圍松竹起清風。
慧光臨照勿高低，向此都無一法迷，多謝東君漏消息，滿園春色鷓鴣啼。
根境識三都了了，了空空外亦無非，滄江萬里山重疊，一片孤云自在飛。
悟盡凡心截眾疑，此心能有幾人知？當時只道花拈去，今日依前紅滿枝。
枯木龍吟大地秋，最初一句謾輕詶，少林山叟笑無語，靜聽松風暗點頭。
極目寥寥絕謂情，十方塵剎共澄明，石城山下無根草，一度春來一度青。
我祖無價香，調和匪今日，萬種同收薝卜林，九煉須是波羅蜜。
名兮實兮絕真妄，知兮見兮何得失？
說牛頭，言象藏，優曇末利多般狀。天人善應獲圓通，鬼神正受成無上。
奇哉戒定燒涂丸！利樂群生法界寬，為云為臺相可睹，應根應器誰能觀？
此歌妙通香積國，端的開熏須斷惑，德藏門開慧炬然，清風散去有何極？
任落魄，任落魄，生老病死已是錯。五常三寶使精魄，一性六根弄輕薄。
遇緣生，欲若縛，盡是無名不著度。只知烟帶系虛空，不覺光明出樓閣。
休已休，作無作，祗麼隨緣心已樂。還鄉一路報人知，獨駕白牛離繩索。
廓然無限清風生，不勞天地為棺槨。