昔善逝愍群生之旋復於諸苦趣也，指樂邦令歸依，列圣幽贊，宿耆受生者不一，載諸竺墳，燦如星陳。及後之宗焉者漸遠，率以聲色求，而不知求諸心。故大鑒示以惟心，俾知欲得凈土，當凈其心。是善逝說觀佛，而示是心是佛之旨也，是具三心十心而往生之方也，是法藏發勝愿，其心寂靜，志無所著之因行也。及後之宗焉者漸遠，率弟視九品，恬嬉具縛。
夫恬嬉具縛，則諸佛不必出世而度生，而群生之流浪無已也。不求諸心，則愈求愈遠，三圣之觀皆外逐於相也。圣人因病以致藥，眾生因藥而滋疾，可不哀耶！是故稱樂邦，所以使理即者緣般若而修證，拯流浪於苦輪也；言唯心，所以使觀行者本法身而解脫，見三圣於真常也。善逝指人以寶藏，大鑒啟之以元鑰；大鑒示人以因華，善逝接人以果地也。披其華而遺其果，猶夫無華矣；有其藏而不能啟，猶夫無藏矣。
事樂邦者，能外夫唯心耶？古今，吾心之古今也，延極三世而不可際也；剎界，吾心之剎界也，廣被無邊而不可窮也。凈而四圣，染而六凡，吾心之四圣六凡也。不曰唯心，將安所而求樂邦也？誠知唯心必不能無事於樂邦也，蠢爾含生，遠自無始，於無生而妄生，於無我而執我，三縛十使，習染久矣，非藉濟愿船，棲靈圣域，則菩薩尚迷於隔陰，聲聞有昧於出胎，乃下焉者而可自期不退哉！
文殊，七佛導師也，無生忍非不證也，而受記往生；善財，一生圓曠劫之果者也，第一義非不聞也，而發愿導歸。不事樂邦，將何修而盡惟心之妙也？吾心中之阿彌陀佛，於因地所莊嚴吾心之勝土為樂邦。原我之初，與阿彌陀佛無二無別，我則迷而流浪，為佛心中之眾生，佛則覺而修證，為眾生心中之佛耳。我心即佛心，我不可得而我也；佛心即我心，佛不可得而他也。不可得而他之佛，念念度生，無間於我，而眾生執不可得，而我之幻我，背覺合塵，役役而顛，冥於三界。悲夫！故盡修乎樂邦者，所以盡修乎吾心也。盡修乎吾心，所以遠離顛倒，而證我所同於阿彌陀佛者也。
諸佛別無所證，全證眾生本性耳。凡阿彌陀佛所具足，我亦具足，不離我心故，樂邦非相，即我心故，非空無相，即相非相故。即相非相，則依正皆真，生佛同體矣。依正皆真，生佛同體，則樂邦之過去尊音王如來未嘗入滅，未來功德山王如來久已成佛，現在阿彌陀如來在十萬億佛剎外而靡所隔也，八萬四千隨形好，隨念隨見，我心非往，彼佛不來，如鏡中燈，如水中月，鏡非攬燈，燈自現鏡，月非入水，水常含月，在在爾，法法爾，毫相常觀而非觀，寶臺無生而往生。若然者，謂之惟心乎？謂之樂邦乎？吾不得而知也。鹿亭上人梓宋曉師所集樂邦文類，乞予言辨其卷，遂為稽首佛祖，抒臆見而卑之。
周道既往，百家各以其說爭衡於世，久之浸息，獨儒、老、釋三之教幾於并行。大率皆主於勸善戒惡，其言不同，而其歸則一，然釋宗比道家為尤盛。余未嘗讀佛書，初無心佞佛，惟是諸惡莫作，眾善奉行之戒不敢須臾去心。佛之本意似不出此，世有習西方凈土之教者，其說曰：凡夫生於五濁惡世，業網縈覆，生死不能出，苦海不能停，大雄氏不得已而偏指一方，使人系心專注。果由是而之，則達無方所矣。雖然不得其門而入，亦徒為耳。曾不知此法本乎一心，一心所主，必見於善，故佛指示曰：是心作佛，是心是佛，諸佛正遍知海從心想生，是故應當一心系念。若因是而論，則彌陀果覺即我性是，極樂遐方即我心是，一念到處，應用無虧，亦何高下遠近之有哉？
比丘宗曉，留心教典，類成此書，其大藏經論、古今儒釋所著，無非西方凈土教門。或闡揚奧義，以警未達；或明示顯應，以誘方來。至於長行、短偈，片言只字，無一不備，其善用身心可尚矣。一日，持以示余，且有請曰：某留心於此有年，將以刊板，化一為多，廣示學者，儻得一言冠其首，使人起信起修，則某克苦編鏤不為枉矣。余取其書讀之，諸家所示，頗有深趣，真可以發明往生大旨，啟迪人之善心。徐復究其理，蓋人固有之性，本自明白，無始迷妄，不貪則吝，緣此病根，是生眾苦，若令離苦惱而獲安隱，當以是而對治之。譬如神醫用藥，病根既去，則本體如初。又如明鏡受塵，揩摩有力，則本明如舊。夫如是，則此書真復性還元之策，豈可寢之哉？
嗚呼！道在邇，不必求諸遠；事在易，不必求諸難。昔無著師禮五臺，見文殊，說偈，有曰：寶塔畢竟化為塵，一念凈心成正覺。佛法無量，斯言蔽諸佛土。既以心為本，其務西歸者，惟當善凈其心而已矣，斷無它術焉。
乾道中，德壽宮親灑宸毫，大書蓮社二字，賜防御使浙西路總管張掄，龍驤鳳翥，八法俱全，真希世河洛之瑞也！竊惟高宗皇帝以唐虞之化甄陶天下，功成不居，脫屣萬乘，退藏之暇，游心內典，且欲追還廬阜念佛之風，故有斯舉焉。歷考自古帝王興隆釋教，或建立塔廟者有之，或翻譯經論者有之，或廣度僧尼者有之，而未嘗聞操觚染翰，發揮凈邦，俾一切人升出五濁如吾圣君者，至今薄海內外，宗古立社，念佛之聲洋洋乎盈耳，乃知至德如風，民應如草，有不期然而然者矣，請試論之。
我佛能仁，誕生迦維，不戀金輪寶位，直向雪山宴坐。既成道已，隨機闡化，故使大、小、偏、圓教法有殊，最後法華高會，一道無偏，開彼權乘悉歸真實，故出世本懷至是始暢矣。
又念將來之世，人根暗鈍，不能自求出離，唯彌陀本愿，取土極樂，可以橫截愛河，徑超佛地，故於諸大乘經殷勤勸往者不一。斯蓋如來異妙方便，診恤沈淪，父去留藥之謂耳。
然大教東流，人或未知，而東晉遠公法師，神機秀發，肇開化源，引水栽蓮，締結凈社。爾時，預者一百二十有三人，劉遺民等十八大賢而為上首，自是念佛三昧之道行焉。迨今八百余載，遺風遺烈，凜然尚在，故得張掄所修，遠踵其事矣。
然則務學必求師，進業必托法，故茲社之興，專以彌陀為宗主，諸經為司南。自晉、唐以來，高僧巨儒咸有著述贊美斯事，雖其間說，義有淺深，屬辭有工拙，譬如萬派東流，同歸滄海，使夫飲用者，咸沾一味焉。
宗曉侵尋晚景，悟世非堅，深仰高宗皇帝道參天地，德邁羲軒，猶乃宣揚至教，啟迪群蒙，況愚忝簉僧倫，敢怠思修之路乎？由是囊括諸經，網羅眾制，伏而讀之，意圖良導，雖微辭奧旨，未易窺測，然研味有年，粗亦識其梗概，重念隋珠和璧為天下之至寶，茍韞匵而藏諸，則人孰得而共之？遂於假日，即其所得，次而編之，始於經咒，終乎詩詞，凡十有四門，總二百二十余首，析為五卷，目曰樂邦文類，蓋仿儒家柳宗直西漢文類之作也。其有集之不盡，當有與吾同志者續焉時。
余編類斯文，所以先示經論者，欲修凈業人務本故也。其諸經論皆散在大藏，今載經題函號，以助撿閱之易耳。
後漢月支三藏支婁迦讖譯。
無量清凈平等覺，即無量壽佛異號也。清凈平等四字，壽字意也。覺，即佛之華言。
吳月支三藏支謙譯。
此經亦名阿彌陀三耶三佛薩樓佛檀過度人道經。
曹魏三藏康僧鎧譯。
此經更有晉永嘉年中竺法護所譯之本，藏中今缺。天臺觀經疏所指大本，即法護所譯也。
大唐三藏菩提流志譯。
寶積總方等諸大乘經四十九會。
第七即也。
大宋大宗朝西天三藏法賢奉詔譯。
以上五經，其平等覺與阿彌陀并譯出法藏比丘二十四愿，無量壽與大寶積會則譯出四十八愿。世有單本四十八愿經一卷，此乃於無量壽經錄出，非別有本也。又無量壽莊嚴經譯出三十一愿，輔行曰愿數不同，部異見別，不須和會。然細讀五經大概，起盡皆同，似同梵本，但譯師之異，廣略隨宜耳。而荊溪謂部異見別者，則顯佛說是同，隨機不等，至於結集、翻譯，皆不同也。然則同異之說，未敢定判，覽者詳之。五譯之中，文相頗明，取曹魏本，以故祖師諸文多引用之。
姚秦三藏法師鳩摩羅什譯。
天臺觀經疏指此經為小本，前無量壽經為大本，觀無量壽佛經處兩經之間，義當中本。
大唐三藏法師玄奘譯。
以上二經同本異譯，秦本列六方諸佛稱贊，唐譯具有十方諸佛稱贊，此亦譯師適時廣略不同。龍舒凈土文謂秦本脫去四方者，不曉翻譯部別也。
宋元嘉中畺良耶舍譯。
此經單本，藏中無重譯之文，亦名凈除業障生諸佛前經。
後漢失譯。
此經唯五十六句偈頌，說法文體簡古，古今不得而評。
失譯。
以上二經謂之失譯者，失去譯師名也。有不曉者謂不譯名失譯，不譯則梵書矣。
後漢月支三藏支婁迦讖譯。
藏中有大方等大集賢護經、跋陂經，并與般舟同本異譯，專說現在佛悉在前立三昧，九十日中觀想，稱誦彌陀。摩訶止觀常行三昧所準之經也。
大宋太宗朝西天三藏法天奉詔譯。
此經無量壽佛說神咒為眾生延壽，命終即得往生極樂。
大興善寺三藏不空奉詔譯。
此儀軌結壇誦咒，專期往生。
婆藪婁豆菩薩造，元魏天竺三藏菩提留支譯。
婆藪婁豆，此翻天親。天臺十疑論所指往生論即此也。此論通伸凈土諸經，或能觀之，甚資凈行。
此傳失載造傳人名。與小本彌陀經同卷，往生神咒在內。
上卷，唐沙門智昇集。上半卷通禮諸佛，下半卷別以偈頌禮贊西方，及懺悔發愿等文。下卷，比丘善導揀示專修西方要義，及集記諸祖六時禮贊凈土偈頌等。
以上經論傳集一十六種，并專談凈土，故十疑論云藏中有數十余部經論殷勤指授，勸生西方是也，先賢謂凈土但有七經者，其不審乎！
曰：過去有佛，名大通智勝，其佛未出家時，有十六子，皆以童子出家而為沙彌。爾時，彼佛說是經已，即入靜室八萬四千劫。是時，十六菩薩知佛入室，各升法座，為四部眾廣說分別妙法華經，一一皆度六百八十萬億那由他河沙等眾生。是十六菩薩所化眾生，世世所生與菩薩俱。十六沙彌今於十方現在說法。乃至云：西方二佛，一名阿彌陀，第十六我釋迦牟尼，爾時所化眾生，汝等諸比丘，及我滅度後，未來世中聲聞弟子是也。若如來自知涅盤時到，便集諸菩薩及聲聞眾，為說是經。
臺宗明法華本跡，跡中以大通為首，此文乃有三意：一、昔日共結緣托彼勝境修觀，縱理未顯，見愛俱存，舍報必生無退轉處。起信令觀彼佛真如法身者，自非一心三觀，將何觀之？今家以三觀釋經，與馬鳴之意更無少異。故十疑論令想彌陀法身、報身光明相好，故知往生之行，正在三觀，想彼三身，舍此求彼，初心不退，其義皆成也。
觀無量壽佛，有二種人：鈍者，先自觀察額上一寸，除卻皮肉，但見赤骨，系念在緣，不念他念，心若余緣，攝之令還。次觀赤骨，辟方一寸，令白如珂。又復通變其身皆作白骨，無有皮肉。更變此骨身，使作琉璃光色清凈。從此琉璃身中，放白光明，自近及遠，遍滿閻浮，唯見光明，不見諸物，還攝光明，入於身中。既入之後，乃於光中觀無量壽佛結加趺坐，顏容巍巍，如紫金山，系念在佛，不令他緣，常如與佛對坐不異。若利根者，但當先作明想，晃然空凈，乃於明中觀佛，便可得見。行者若欲生彼國者，當作是觀。次觀諸法畢竟空相，而於眾生常興大悲，所有善本盡以回向愿生彼國，便得往生。
右法見大藏圖字函，詳其文非佛說，又不載菩薩所造，而是鳩摩羅什所譯，必西竺教典之類也。今錄於此愿，資思修云爾。
南無西方極樂世界三十六萬億一十一萬九千五百同名同號阿彌陀佛。
昔釋迦牟尼佛住世行化，至一俗舍，見翁婆二人，以谷一斗記數，共念阿彌陀佛，愿生凈土。佛言：我有異方便，令汝於一聲中念得多谷之數。遂令念上佛名。
右佛尊號因緣，諸凈土經并不見出，始因唐飛錫禪師寶王論以此佛號立一念多佛門。次侍郎王古直指凈土決疑集承之，後龍舒凈土文廣勸人受持，乃曰：嘗以秈禾谷校之，一合有千八百粒。若一稱此號，乃滿二千碩谷之數。佛既自以此教人，則其功德不可思議也。切緣寶王論，不載所出經論，尤為缺典。今恐稱誦者欲知，故茲錄示。