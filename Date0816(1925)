尒時，天帝釋白佛言：世尊！如是般若波羅蜜多甚奇希有，能調菩薩摩訶薩眾，令離高心，回向所求一切智智。
尒時，佛告天帝釋言：云何般若波羅蜜多甚奇希有，能調菩薩摩訶薩眾，令離高心，回向所求一切智智？
時天帝釋白言：世尊！若菩薩摩訶薩不依般若波羅蜜多修行布施乃至般若及余種種諸佛法時，無方便善巧故，雖修諸善，而起高心，不能回向一切智智；若菩薩摩訶薩依止般若波羅蜜多修行布施乃至般若及余種種諸佛法時，有方便善巧故，所修諸善，調伏高心，回向所求一切智智。
尒時，佛告天帝釋言：如是！如是！如汝所說。憍尸迦！若善男子善女人等，能於般若波羅蜜多至心聽聞，受持讀誦，精勤修學，如理思惟，書寫解說，廣令流布，是善男子善女人等，身心安樂，不為一切災橫侵惱。若在軍旅交戰陣時，至心念誦如是般若波羅蜜多，於諸有情慈悲護念，不為刀杖之所傷煞，所對怨敵，皆起慈心，設起惡心，自然退敗。是善男子善女人等，若在軍旅，刀箭所傷，失命喪身，終無是處。何以故？憍尸迦！是善男子善女人等，修行般若波羅蜜多，自能降伏煩惱、惡業種種刀杖，亦能除他煩惱、惡業諸刀杖故。
復次，憍尸迦！若善男子善女人等，能於般若波羅蜜多至心聽聞，受持讀誦，精勤修學，如理思惟，供養恭敬，尊重贊嘆，書寫解說，廣令流布，是善男子善女人等，一切毒藥、蠱道鬼魅、厭禱咒術，皆不能害，水不能溺，火不能燒，刀杖惡獸、怨賊惡神、眾邪魍魎，不能傷害。何以故？憍尸迦！如是般若波羅蜜多是大神咒，是大明咒，是無上咒，是無等等咒，如是般若波羅蜜多是諸咒王，最上最妙，無能及者，具大威力，能伏一切，不為一切之所降伏。是善男子善女人等，精勤修學如是咒王，不為自害，不為他害，不為俱害。憍尸迦！是善男子善女人等，學此般若波羅蜜多大咒王時，於我及法雖無所得而證無上正等菩提，由斯獲得一切智智，觀有情類心行差別，隨宜為轉無上法輪，令如說行，得大饒益。何以故？憍尸迦！過去未來現在菩薩皆學如是甚深般若波羅蜜多大神咒王，無所不得，無所不證，是故說名一切智智。
憍尸迦！若善男子善女人等，於此般若波羅蜜多至心聽聞，受持讀誦，精勤修學，如理思惟，供養恭敬，尊重贊嘆，書寫解說，廣令流布，得如是等現法當來種種功德。
復次，憍尸迦！若善男子善女人等，書此般若波羅蜜多大神咒王置清凈處，供養恭敬，尊重贊嘆，雖不聽聞，受持讀誦，精勤修學，如理思惟，亦不為他開示分別，而此住處國邑王都人非人等，不為一切災橫疾疫之所傷害。
復次，憍尸迦！若善男子善女人等，怖畏怨家、惡獸、災橫、厭禱、疾疫、毒藥、咒等，應書般若波羅蜜多大神咒王，隨多少分，香囊盛貯，置寶筒中，隨自身，供養恭敬，諸怖畏事皆悉銷除，天龍鬼神常來守護，唯除宿世惡業應受。
憍尸迦！譬如有人或傍生類入菩提樹院，或至彼院邊，人非人等，不能傷害。何以故？憍尸迦！過去未來現在諸佛皆坐此處證得無上正等菩提，得菩提已，施諸有情無恐無怖，無怨無害，身心安樂。當知般若波羅蜜多隨所住處亦復如是，一切天、龍、阿素洛等，常來守護。憍尸迦！如是般若波羅蜜多隨所住處，當知是處即真制多，一切有情皆應敬禮，當以種種上妙供具供養恭敬，尊重贊嘆。所以者何？是諸有情歸依處故。
時天帝釋復白佛言：若善男子善女人等，書此般若波羅蜜多，種種莊嚴，供養恭敬，尊重贊嘆，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明而為供養；有善男子善女人等，佛涅盤後，起窣堵波，七寶嚴飾，寶函盛貯佛設利羅安置其中，供養恭敬，尊重贊嘆，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明而為供養。二所獲福，何者為多？
尒時，佛告天帝釋言：我還問汝，當隨意答。於意云何？如來所得一切智智、所證無上正等菩提及所依身，依何等道修學而得？
天帝釋言：如來所得一切智智、所證無上正等菩提及所依身，皆依般若波羅蜜多修學而得。
尒時，佛告天帝釋言：如是！如是！如汝所說。我依般若波羅蜜多修學故，得一切智智、所證無上正等菩提及所依身。何以故？憍尸迦！不學般若波羅蜜多，有能獲得一切智智、所證無上正等菩提及所依身，無有是處。憍尸迦！非但獲得相好身故，說名如來應正等覺，要由證得一切智智，乃名如來應正等覺。憍尸迦！如來所得一切智智，要由般若波羅蜜多為因故起，佛相好身但為依處，若不依止佛相好身，無由而起。是故般若波羅蜜多正為因生一切智智，欲令此智現前相續故，復修集佛相好身。此相好身若非遍智所依處者，一切天、龍、人非人等，不應竭誠供養恭敬；以相好身與佛遍智為所依止故，諸天、龍、人非人等，供養恭敬。由此緣故，我涅盤後，諸天、龍神、人非人等，供養恭敬我設利羅。
憍尸迦！若善男子善女人等，書此般若波羅蜜多，供養恭敬，尊重贊嘆，則為供養一切智智及所依止佛相好身并涅盤後佛設利羅。何以故？憍尸迦！一切智智及相好身并設利羅，皆以般若波羅蜜多為根本故。以是故，憍尸迦！若善男子善女人等，書此般若波羅蜜多，種種莊嚴，供養恭敬，尊重贊嘆，復以種種上妙花鬘乃至燈明而為供養；有善男子善女人等，佛涅盤後，起窣堵波，七寶嚴飾，寶函盛貯佛設利羅安置其中，供養恭敬，尊重贊嘆，復以種種上妙花鬘乃至燈明而為供養。二所獲福，前者為多，無量倍數。何以故？憍尸迦！若善男子善女人等，供養般若波羅蜜多，即為供養一切智智、佛相好身、設利羅故。
時天帝釋便白佛言：贍部洲人於此般若波羅蜜多不能書寫，眾寶莊嚴，供養恭敬，尊重贊嘆，不能聽聞，受持讀誦，精勤修學，如理思惟，彼豈不知書此般若波羅蜜多，眾寶莊嚴，供養恭敬，尊重贊嘆，至心聽聞，受持讀誦，精勤修學，如理思惟，獲得種種功德勝利？
尒時，佛告天帝釋言：我還問汝，當隨意答。於意云何？贍部洲內有幾許人成佛證凈，成法證凈，成僧證凈？有幾許人得預流果、或一來果、或不還果、或阿羅漢果？有幾許人發心定趣獨覺菩提？有幾許人發心定趣諸佛無上正等菩提？
天帝釋言：贍部洲內有少許人成佛證凈，成法證凈，成僧證凈，轉少許人得預流果、或一來果、或不還果、或阿羅漢果，轉少許人發心定趣獨覺菩提，轉少許人發心定趣諸佛無上正等菩提。
尒時，佛告天帝釋言：如是！如是！如汝所說。憍尸迦！贍部洲內極少分人成佛證凈，成法證凈，成僧證凈，轉少分人得預流果、或一來果、或不還果、或阿羅漢果，轉少分人發心定趣獨覺菩提，轉少分人發心定趣諸佛無上正等菩提，轉少分人既發心已，精勤修學趣菩提行，轉少分人精勤修學菩提行時，於此般若波羅蜜多深心信受，轉少分人深信受已，修行般若波羅蜜多，轉少分人既修行已，漸次安住不退轉地，轉少分人住此地已，疾證無上正等菩提。
憍尸迦！若菩薩摩訶薩已得安住不退轉地，求證無上正等菩提，乃能深心恭敬信受甚深般若波羅蜜多，至心聽聞，受持讀誦，精勤修學，如理思惟，亦能為他無倒宣說，復以種種上妙花鬘乃至燈明供養恭敬，尊重贊嘆。
憍尸迦！我以無障清凈佛眼遍觀十方無邊世界，雖有無量無數有情發菩提心，修菩薩行，而由遠離甚深般若波羅蜜多方便善巧，若一若二若三有情得住菩薩不退轉地，多分退墮聲聞、獨覺下意下行下劣地中。何以故？憍尸迦！諸佛無上正等菩提功德無邊，甚難可證，惡慧懈怠，下劣精進，下劣勝解，下劣有情不能證得。是故，憍尸迦！若善男子善女人等，發菩提心，修菩薩行，欲住菩薩不退轉地，疾證無上正等菩提無留難者，應於般若波羅蜜多數數聽聞，受持讀誦，精勤修學，如理思惟，好請問師，樂為他說。復應書寫，眾寶莊嚴，供養恭敬，尊重贊嘆。
何以故？憍尸迦！是善男子善女人等，應作是念：如來昔住菩薩地時，常勤修學如是般若波羅蜜多甚深義趣，證得無上正等菩提，我等亦應精勤修學如是般若波羅蜜多。是我大師，我隨彼學，所愿當滿。憍尸迦！諸菩薩摩訶薩若佛住世，若涅盤後，常應依止甚深般若波羅蜜多精勤修學。
時天帝釋復白佛言：若善男子善女人等，於深般若波羅蜜多至心聽聞，受持讀誦，精勤修學，如理思惟，廣為有情宣說流布，或有書寫，眾寶嚴飾，復持種種上妙花鬘乃至燈明供養恭敬，尊重贊嘆，是善男子善女人等，由此因緣得幾許福？
尒時，佛告天帝釋言：是善男子善女人等，所獲福聚，無量無邊，不可思議，不可稱計，筭數譬喻所不能及。復次，憍尸迦！若善男子善女人等，於諸如來般涅盤後，為供養佛設利羅故，以妙七寶起窣堵波，種種珍奇間雜嚴飾，復持種種天妙花鬘乃至燈明，盡其形壽供養恭敬，尊重贊嘆，於意云何？是善男子善女人等，由此因緣獲福多不？
天帝釋言：甚多，世尊！甚多，善逝！
佛告憍尸迦：有善男子善女人等，於此般若波羅蜜多甚深義趣，以清凈心恭敬信解，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，為令正法久住世故，為令佛眼無斷壞故，為令正法不隱沒故，攝受菩薩令增長故，為令世間清凈法眼無斷壞故，書寫如是甚深般若波羅蜜多，眾寶嚴飾，復持種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆，是善男子善女人等，所獲功德，甚多於前，無量無數。
復次，憍尸迦！置此一事。若善男子善女人等，於諸如來般涅盤後，為供養佛設利羅故，以妙七寶起窣堵波，種種珍奇間雜嚴飾，如是充滿一贍部洲、或四大洲、或小千界、或中千界、或復三千大千世界，皆持種種天妙花鬘乃至燈明，盡其形壽供養恭敬，尊重贊嘆，於意云何？是善男子善女人等，由此因緣獲福多不？
天帝釋言：甚多，世尊！甚多，善逝！
佛告憍尸迦：有善男子善女人等，於此般若波羅蜜多甚深義趣，以清凈心恭敬信解，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，為令正法久住世故，為令佛眼無斷壞故，為令正法不隱沒故，攝受菩薩令增長故，為令世間清凈法眼無斷壞故，書寫如是甚深般若波羅蜜多，眾寶嚴飾，復持種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆，是善男子善女人等，所獲功德，甚多於前，無量無數。
復次，憍尸迦！置如是事。假使於此贍部洲中一切有情、或四大洲一切有情、或小千界一切有情、或中千界一切有情、或復三千大千世界一切有情，各於如來般涅盤後，為供養佛設利羅故，以妙七寶各各起一大窣堵波，種種珍奇間雜嚴飾，皆持種種天妙花鬘乃至燈明，盡其形壽，各各於自窣堵波所供養恭敬，尊重贊嘆，於意云何？此贍部洲、或四大洲、或小千界、或中千界、或大千界諸有情類，由是因緣獲福多不？
天帝釋言：甚多，世尊！甚多，善逝！
佛告憍尸迦：有善男子善女人等，於此般若波羅蜜多甚深義趣，以清凈心恭敬信解，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，為令正法久住世故，為令佛眼無斷壞故，為令正法不隱沒故，攝受菩薩令增長故，為令世間清凈法眼無斷壞故，書寫如是甚深般若波羅蜜多，眾寶嚴飾，復持種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆，是善男子善女人等，所獲功德，甚多於前，無量無數。
復次，憍尸迦！置如是事。假使於此贍部洲中諸有情類，非前非後，皆得為人，此一一人為供養佛設利羅故，於諸如來般涅盤後，以妙七寶起窣堵波，種種珍奇間雜嚴飾，如是一一滿贍部洲；或四大洲諸有情類，非前非後，皆得為人，此一一人為供養佛設利羅故，於諸如來般涅盤後，以妙七寶起窣堵波，種種珍奇間雜嚴飾，如是一一滿四大洲；或小千界諸有情類，非前非後，皆得為人，此一一人為供養佛設利羅故，於諸如來般涅盤後，以妙七寶起窣堵波，種種珍奇間雜嚴飾，如是一一滿小千界；或中千界諸有情類，非前非後，皆得為人，此一一人為供養佛設利羅故，於諸如來般涅盤後，以妙七寶起窣堵波，種種珍奇間雜嚴飾，如是一一滿中千界；或復三千大千世界諸有情類，非前非後，皆得為人，此一一人為供養佛設利羅故，於諸如來般涅盤後，以妙七寶起窣堵波，種種珍奇間雜嚴飾，如是一一滿大千界。如是諸人，各持種種天妙花鬘乃至燈明，或經一劫，或一劫余，各各於自窣堵波所，供養恭敬，尊重贊嘆，於意云何？此贍部洲、或四大洲、或小千界、或中千界、或大千界諸有情類，由是因緣獲福多不？
天帝釋言：甚多，世尊！甚多，善逝！
佛告憍尸迦：有善男子善女人等，於此般若波羅蜜多甚深義趣，以清凈心恭敬信解，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，為令正法久住世故，為令佛眼無斷壞故，為令正法不隱沒故，攝受菩薩令增長故，為令世間清凈法眼無斷壞故，書寫如是甚深般若波羅蜜多，眾寶嚴飾，復持種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆，是善男子善女人等，所獲功德，甚多於前，無量無數。
時天帝釋便白佛言：如是，世尊！如是，善逝！若善男子善女人等，供養恭敬，尊重贊嘆甚深般若波羅蜜多，當知則為供養恭敬，尊重贊嘆過去未來現在諸佛一切智智。世尊！且置所說三千大千世界一切有情，為供養佛設利羅故，各於如來般涅盤後，以妙七寶起窣堵波。假使十方各如殑伽沙等世界一切有情，非前非後，皆得為人，此一一人各於如來般涅盤後，為供養佛設利羅故，以妙七寶起窣堵波，種種珍奇間雜嚴飾，如是一一各滿十方殑伽沙等諸佛世界，各持種種天妙花鬘乃至燈明，或經一劫，或一劫余，供養恭敬，尊重贊嘆，是諸有情，由此因緣所獲福聚，雖復無量，而復有余。諸善男子善女人等，於此般若波羅蜜多甚深義趣，以清凈心恭敬信解，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，為令正法久住世故，為令佛眼無斷壞故，為令正法不隱沒故，攝受菩薩令增長故，為令世間清凈法眼無斷壞故，書寫如是甚深般若波羅蜜多，眾寶嚴飾，復持種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆，是善男子善女人等，所獲功德，甚多於彼，無量無邊，不可思議，不可稱計，筭數譬喻所不能及。
尒時，佛告天帝釋言：如是！如是！如汝所說。憍尸迦！是善男子善女人等，於深般若波羅蜜多所獲福聚無量無邊，不可思議，不可稱計，筭數譬喻所不能及。何以故？憍尸迦！甚深般若波羅蜜多能生如來一切智智，一切如來一切智智能生諸佛設利羅故。以是故，憍尸迦！若善男子善女人等，能於般若波羅蜜多甚深義趣，以清凈心恭敬信解，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，為令正法久住世故，為令佛眼無斷壞故，為令正法不隱沒故，攝受菩薩令增長故，為令世間清凈法眼無斷壞故，書寫如是甚深般若波羅蜜多，眾寶嚴飾，復持種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆。是善男子善女人等，所獲功德，於前所造諸窣堵波及供養福，百倍為勝，千倍為勝，乃至鄔波尼煞曇倍亦復為勝。
尒時，會中四萬天子同聲共白天帝釋言：大仙！於此甚深般若波羅蜜多應當聽聞，受持讀誦，精勤修學，如理思惟，及廣為他分別解說，供養恭敬，尊重贊嘆。所以者何？若能於此甚深般若波羅蜜多至心聽聞，受持讀誦，精勤修學，如理思惟，及廣為他分別解說，供養恭敬，尊重贊嘆，則令一切惡法損減，善法增益。
尒時，佛告天帝釋言：汝應於此甚深般若波羅蜜多至心聽聞，受持讀誦，精勤修學，如理思惟，及廣為他分別解說，供養恭敬，尊重贊嘆。所以者何？若阿素洛及惡朋黨起如是念：我等當與三十三天共興戰諍。尒時，汝等諸天眷屬，應各至誠誦念如是甚深般若波羅蜜多，供養恭敬，尊重贊嘆。時阿素洛及彼朋黨所起惡心，即皆息滅。
時天帝釋即白佛言：甚深般若波羅蜜多是大神咒，是大明咒，是無上咒，是無等等咒，是一切咒王，最尊最勝，最上最妙，能伏一切，不為一切之所降伏。所以者何？甚深般若波羅蜜多能滅一切惡不善法，能滿一切殊勝善法。
尒時，佛告天帝釋言：如是！如是！如汝所說。何以故？憍尸迦！過去未來現在諸佛皆依如是甚深般若波羅蜜多大神咒王，證得無上正等菩提，轉妙法輪，度有情眾。我亦依此甚深般若波羅蜜多大神咒王證得無上正等菩提，為諸天人說無上法。
憍尸迦！依深般若波羅蜜多大神咒王，世間便有覺支相應十善業道、若四靜慮、若四無量、若四無色定、若三十七菩提分法、若六神通、若余無量無邊佛法。憍尸迦！以要言之，八萬四千諸善法薀無不皆依甚深般若波羅蜜多大神咒王出現於世。憍尸迦！一切佛智、自然起智、不思議智皆依般若波羅蜜多大神咒王出現於世。憍尸迦！依深般若波羅蜜多大神咒王，世間便有菩薩出現；依菩薩故，世間便有覺支相應十善業道、若四靜慮、若四無量、若四無色定、若三十七菩提分法、若六神通、若余無量無邊佛法皆得出現。若諸如來應正等覺不出世時，唯有菩薩由先所聞甚深般若波羅蜜多等流勢力，成就殊勝方便善巧，哀愍世間諸有情故，施設建立覺支相應十善業道、若四靜慮、若四無量、若四無色定、若三十七菩提分法、若六神通、若余無量無邊佛法。憍尸迦！譬如夜分，因滿月輪，光明照觸，星宿、藥等，隨其勢力，皆得增盛。如是如來應正等覺，前已滅度，正法隱沒，後未出時，世間所有法行、妙行，一切皆依菩薩出現，菩薩所有方便善巧皆依般若波羅蜜多而得成辦，是故般若波羅蜜多是諸殊勝善法根本。
復次，憍尸迦！若善男子善女人等，於深般若波羅蜜多至心聽聞，受持讀誦，精勤修學，如理思惟，書寫解說，廣令流布，當得成就現在未來世出世間功德勝利。
時天帝釋便白佛言：是善男子善女人等，云何成就現在未來世出世間功德勝利？
尒時，佛告天帝釋言：是善男子善女人等，現在不為一切毒藥、厭禱、咒術之所傷害，火不能燒，水不能溺，諸刀杖等亦不能害，乃至不為四百四病之所殀歿，唯除先世定業異熟，現世應受。憍尸迦！是善男子善女人等，若遭官事，怨賊逼迫，至心誦念甚深般若波羅蜜多，若至其所，終不為彼譴罰加害，欲求其短，皆不能得。何以故？憍尸迦！甚深般若波羅蜜多威神勢力，法令尒故。憍尸迦！是善男子善女人等，若有欲至國王、王子、大臣等處，至心誦念甚深般若波羅蜜多，定為王等歡喜問訊，供養恭敬，尊重贊嘆。何以故？憍尸迦！是善男子善女人等，所誦般若波羅蜜多，常於有情引發種種慈悲事故，由此因緣，曠野、險難、人非人等，諸求短者，皆不得便。憍尸迦！是善男子善女人等，當得成就諸如是等所有現在功德勝利。憍尸迦！是善男子善女人等，隨所生處，常不遠離諸勝善法，不墮惡趣，饒益有情，漸能證得一切智智。憍尸迦！是善男子善女人等，當得成就諸如是等所有未來功德勝利。
尒時，眾多外道梵志欲求佛過，來詣佛所。時天帝釋見已，念言：今此眾多外道梵志來趣法會，伺求佛短，將非般若留難事耶？我當誦念從佛所受甚深般若波羅蜜多，令彼邪徒復道而去。念已，便誦甚深般若波羅蜜多。於是眾多外道梵志遙申敬禮，右遶世尊，復道而去。
時舍利子見已，念言：彼有何緣，適來還去？
佛知其意，告舍利子：彼諸外道，來求我失，由天帝釋誦念般若波羅蜜多，令彼還去。舍利子！我都不見彼諸外道有少白法，唯懷惡心，為求我過，來至我所。舍利子！我都不見一切世間有諸天魔及外道等有情之類，說般若時，懷勃惡心，來求得便，般若威力無能壞故。
尒時，惡魔竊作是念：今佛四眾前後圍繞，欲、色界天皆來集會，宣說般若波羅蜜多，此中必有諸大菩薩親於佛前受菩提記，當得無上正等菩提，轉妙法輪，空我境界，我當往至，破壞其眼。作是念已，化作四軍，奮威勇銳，來詣佛所。
時天帝釋見已，念言：將非惡魔化作斯事欲來惱佛，并與般若波羅蜜多而作留難？何以故？如是四軍嚴飾殊麗，諸王軍眾皆不能及，定是惡魔之所化作。惡魔長夜伺求佛短，壞諸有情所修勝事，我當誦念從佛所受甚深般若波羅蜜多，令彼惡魔復道而去。時天帝釋念已，便誦甚深般若波羅蜜多，於是惡魔漸退而去，甚深般若波羅蜜多大神咒王威力逼故。
時有無量三十三天俱時化作天妙音花，踴身空中，而散佛上，合掌恭敬，同白佛言：愿此般若波羅蜜多在贍部洲人中久住，乃至般若波羅蜜多在贍部洲人間流布，當知是處佛法僧寶常不滅沒，饒益世間，令獲殊勝利益安樂。
時彼諸天復各化作天妙音花而散佛上，重白佛言：若諸有情修行般若波羅蜜多，一切惡魔及彼眷屬伺求其短，不能得便。
時天帝釋便白佛言：若諸有情但聞般若波羅蜜多功德名字，當知如是諸有情類已曾供養無量諸佛，於諸佛所，發弘誓愿，多集善根，能成是事，非從少小善根中來，況能聽聞，受持讀誦，精勤修學，如理思惟，書寫解說，廣令流布，供養恭敬，尊重贊嘆。當知如是諸有情類，功德智慧不可思議。所以者何？欲求諸佛一切智智，應於般若波羅蜜多理趣中求，如有情類欲求大寶，應於大海方便勤求，如是欲求一切智智，應於般若波羅蜜多理趣中求。
尒時，佛告天帝釋言：如是！如是！如汝所說。諸佛所得一切智智皆依般若波羅蜜多而得成辦，是故般若波羅蜜多是諸佛法最勝根本。
尒時，慶喜便白佛言：世尊！何緣不贊布施、凈戒、安忍、精進、靜慮、波羅蜜多及余功德，唯贊般若波羅蜜多？
佛告慶喜：由此般若波羅蜜多能與前五波羅蜜多及余功德為尊為導，故我偏贊。復次，慶喜！於意云何？若不回向一切智智而修布施乃至般若，此可名為真修布施乃至般若波羅蜜多不？
慶喜對曰：不也，世尊！要由回向一切智智而修布施乃至般若，乃可名為真修布施乃至般若波羅蜜多。
佛告慶喜：於意云何？若不回向一切智智而修布施乃至般若，如是所修，得名布施等波羅蜜多不？
慶喜對曰：不也，世尊！要由回向一切智智而修布施乃至般若，如是所修，乃得布施等波羅蜜多名。
佛告慶喜：於意云何？若不回向一切智智而修善根，如是善根得究竟不？
慶喜對曰：不也，世尊！要由回向一切智智而修善根，如是善根乃得究竟。
佛告慶喜：於意云何？若離般若波羅蜜多，為能真回向一切智智不？
慶喜對曰：不也，世尊！要有般若波羅蜜多，乃真回向一切智智。
佛告慶喜：於意云何？甚深般若波羅蜜多威神功德可思議不？
慶喜對曰：不也，世尊！甚深般若波羅蜜多威神功德不可思議，諸余善根皆不能及。
佛告慶喜：由此因緣，我說般若波羅蜜多能與前五波羅蜜多及余功德為尊為導，能令前五波羅蜜多及余功德究竟圓滿，故我偏贊。若贊般若波羅蜜多，亦贊前五波羅蜜多及余功德。
尒時，慶喜復白佛言：云何回向一切智智而修布施乃至般若波羅蜜多及余功德？
佛告慶喜：以無二為方便，無生為方便，無所得為方便，回向一切智智，應修布施乃至般若波羅蜜多及余功德。
具壽慶喜復白佛言：以何無二為方便，無生為方便，無所得為方便，回向一切智智，應修布施乃至般若波羅蜜多及余功德？
佛告慶喜：以色乃至識無二為方便，無生為方便，無所得為方便，回向一切智智，應修布施乃至般若波羅蜜多及余功德。以色等法皆性空故，色等性空與布施等皆無二故。慶喜當知！由深般若波羅蜜多，乃能回向一切智智，由能回向一切智智，令布施等無邊功德究竟圓滿，是故般若波羅蜜多與布施等一切功德為尊為導。
慶喜當知！譬如大地，以種散中，眾緣和合，便得生長，應知大地與種生長，為所依止，為能建立。如是般若波羅蜜多及所回向一切智智與布施等一切功德為所依止，為能建立，令得生長，故說般若波羅蜜多與布施等一切功德為尊為導，故我偏贊甚深般若波羅蜜多，非余功德，若贊般若，即贊余故。
