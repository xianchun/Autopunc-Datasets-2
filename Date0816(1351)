佛告迦葉：若有善男子、善女人作如是言：如來無常僧亮曰：此下始答第五問也。開昔口密，略為五難，第四、第五，舉無余涅盤也；第一、二、三，舉有余也。
法瑤曰：上來所明，常住已顯；今從此下，竟如來無有密藏，開昔無常密教及身密也。愿佛開微密，即此句也。
僧宗曰：答開微問也。上雖明般若、法身，異昔涅盤，未洗昔教。今明孤滅，是權有常；非滅法故，故非無常也。
迦葉！如鐵冷已，可使還熱至煩惱熾火更不復生。
僧宗曰：上說結滅是常，未釋所以常也。無漏見滅，性滅常故，結不復起；有漏緣有，有非常故，滅而更生。此無漏、有漏之大判也。
僧宗曰：答向子句難也。
迦葉！當知無量眾生至燒彼眾生諸煩惱結。
結上旨也。
迦葉復言：善哉！善哉至游諸覺華，歡娛受樂。
始領解也。
迦葉復問：如佛言曰至唯愿如來說其因緣。
法瑤曰：啟發如來身密之端也。
僧宗曰：秘密之言，雖復已拂，然於一化托生始末未能不惑，故指事廣拂，以開權跡也。有兩別：初、總就菩薩；第二、就釋迦跡也。
佛告迦葉：汝不應言至復還安止本所住處。
僧亮曰：菩薩住涅盤者，以少見佛性，故名為住，以下況上也。
善男子！復有菩薩摩訶薩至復還安止本所住處。
向指一須彌，今舉百億須彌也，如首楞嚴中廣說。
善男子！復有菩薩摩訶薩至乃至本處亦復如是。
一毛孔之細，復妙一芥子也。
善男子！復有菩薩摩訶薩至乃至本處亦復如是。
向舉一界三千，今指十方世界也。
善男子！復有菩薩摩訶薩至乃至本處亦復如是。
向擲一佛世界，今擲微塵世界也。
善男子！復有菩薩摩訶薩至乃至本處亦復如是。
向云他方，則廣遠為易；今云己身，以近小為難也。
善男子！復有菩薩摩訶薩至乃至本處亦復如是。
更以己身為易，以一塵為難也。
善男子！是菩薩摩訶薩至習近愛欲，生羅睺羅。
結菩薩之不思議，以況佛也。
善男子！我已久住是大涅盤，種種示現神通變化。
僧宗曰：此下顯佛不思議，拂法身也。
於此三千大千世界至如首楞嚴經中廣說。
總舉一化之境，有微密之事也。
我於三千大千世界至亦不畢竟取於涅盤。
明雖滅而不滅也。
或閻浮提示入母胎至隨順世間示現入胎。
顯雖生而不生也。
善男子！此閻浮提林微尼園至毀禁戒者，示作霜雹。
僧亮曰：天竺以東為首，以西為後，以北為左，以南為右。東行示始，始有二種：一、示嬰兒；二、明導首，以示自在也。右於事便也。西是後故，示最後身也。北示勝也。四天下中，郁單越勝也。此方春東夏南，秋西冬北，萬物春生夏長，秋實冬藏，眾功畢也。上福田者，長養功勝，表佛田勝也。七步者，天竺象王生時，出胎即行七步，知是象王；菩薩始生，示自在王相也。唱如是言者，上以身示，此以言說，明是三界自在法王也。
於閻浮提生七日已至即是諸佛如來法界。
上來至此，拂一化之始終也。
我又示現閻浮提中至是故名為常住無變。
僧亮曰：廣明異應跡也，非是見王宮出家之次第也。
上來至此，但舉一天下事。
如閻浮提，東弗于逮至神通變化而無所畏。
還舉大千界事也。
迦葉！以是緣故，汝不應言至名曰常住，無有變易。
結旨也。
迦葉復言：如來云何至既滅度已，亦無方所。
僧亮曰：前佛自引口密五事，今迦葉復引昔之密旨，令佛開也。
佛言：迦葉善男子！汝今不應至如來體之，故名為常。
僧亮曰：油譬取，明譬煩惱也。而器無常，非如來者，器義相似，少分譬也。如來體之，故名為常者，昔但說結滅是常，不說體之者常，是有余也。
法瑤曰：上引無余四句，亦是口密，但未正表昔教，是覆相說，今正明也。
復次，善男子！言燈滅者至非大涅盤同於燈滅。
僧亮曰：分段煩惱，因果俱盡，譬如燈滅，猶余身智，非大涅盤，是小涅盤已。不得說言同此燈滅者，分段煩惱未盡，不同燈滅也。覆相說法，謂佛一切結盡，身智亦是涅盤，即大涅盤也。昔總相說，故不辨小大之異名為覆也。
阿那含者，非數數來至無去來者，名阿那含。
僧亮曰：數數來者，生上退下名來，在色界中又有一來，而非數數。何者？後云上流阿那含也。流有二種，謂煩惱流、道流。煩惱流，故生四禪，退生初禪；道流，故斷初禪結，生四禪也。又不還來二十五有者，阿那含名不還，具縛凡夫，具二十五有，唯欲界備具，不還欲界名不還，不受二身故也。