尚書封许之命越在天下，故天劝之亡斁，尚振厥德，膺受大命，骏尹四方。则惟汝吕丁，肇牵文王，毖光厥烈。武王司明刑，厘厥猷，祗事上帝，桓桓丕敬，严将天命。亦惟汝吕丁，扞辅武王，攼敦殷受，咸成商邑。，命汝侯于许。汝惟臧耆尔猷，虔恤王家，简乂四方不𢦚，以勤余一人。锡汝苍珪、秬鬯一卣。路车、璁衡、玉轸、鸾铃、素旂，朱𨊻䡇。马四匹，攸勒、氍毡、罗缨、钩膺、豹弁、匿。赠尔荐彝、盏□、燧珧，龙𩰳、琏、鑵、钲、㠻、勺、盘、鉴、蓥、𠁁、舟、禁、鼎、簋、觥、䤾。恪！王曰：於呼，丁，戒哉！余既监于殷之不若，稚童兹忧，靡念非常，汝亦惟就章尔虑，祗敬尔猷，以永厚周邦，勿废朕命，经嗣世享。