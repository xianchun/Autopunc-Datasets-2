又復有言：我宗有別道理，令彼生法離無窮過故。彼宗頌言：
如燈能自照，亦能照於佗。
彼生法亦然，自生復生佗。
論者言：作如此說，亦非道理。以無照故，若有暗冥，即有所照，故頌破言：
燈中自無暗，住處亦無暗，
破暗乃名照，無暗即無照。
釋曰：今此觀察，若無有暗，是故燈不自照，亦不照佗。復次，頌言：
無少處可照，是燈何能照？
生亦無少分，生法可成就。
又復有言：彼燈生時，即可照邪？
論者言：若燈生時，亦不能照，以先分位無暗可破，若彼有暗，即有所破，如是乃說燈能自照，亦復照佗。今此所說，云何燈不到暗而能破暗？若不到者，故頌遣言：
云何燈生時，而能破於暗？
彼燈初生時，不能及於暗。
釋曰：燈初生時，無有性故，若或俱時，又無分位。
若燈不到暗，能破暗者，復次，頌言：
燈若不到暗，而能破暗者，
燈在於此間，應破一切暗。
釋曰：同法若不到，差別因無體。譬如磁石，力能差別，無決定因。此說亦非有其力能，先有所成故，如彼磁石所成皆徧，是法生時無所詮表，力能無體故。此復云何？
復次，頌言：
若燈能自照，亦能照佗者，
暗亦於自佗，暗蔽定無疑。
釋曰：此非所樂，自所作處有相違故，燈亦復然。此非所樂，燈以照明為所成性。若燈與暗相違，燈即可成自照、照佗，無復別異，所作性故。暗以暗蔽，所成其性。若暗與明相違，暗即亦應自暗、暗佗。如是安立，非有此義，如瓶等色，現可見故。
此中應問：所言生法自生，為未生生？為已生生？故頌答言：
生法若未生，自體不能生。
釋曰：未生無體，故不能生。若其無者，如兔角等，因性不生故。
復次，頌言：
生法若已生，生已復何生？
釋曰：若法已生還復生者，此義應知，如其作已，不復更作。是故生已何復有生？由此應知，必無生法自生道理。若從佗生，其義亦然。若生時生者，離已生、未生，別無生時可得。
復次，頌言：
非已生未生，生時亦不生。
或有人言：彼生時者，少分已生，少分未生，如是中間無別有體。
論者言：若彼生法相離之性，或有少分而可生者，如是余法亦然可生，是中云何有所生邪？若一切法有所生者，如是諦觀非今所說，豈有生時而可得邪？以彼生時無分位故，又一切法自體無分位可成，如是應知，若無生時，云何有彼生法可得？
復次，毗婆沙師言：有未來法體生向現在，故有生時可生。
論者言：云何生時先有法體生向現在，有何異法說生時邪？此中無有少法，云何有其生法自體？以彼生法先無所得，自體無性故，云何如是有所成邪？若復現轉之法常不離自相，此說相違；若於過去、未來轉者，又非道理。若別異可生者，彼牛生時亦應有馬，無此道理。若無少法以未來體生向現在，所說生時，此即相違。由如是故，生時不生，已生法不生，若生已復生，彼即無體可生，以無自性故無，即如兔角，無有生故。
復次，頌言：
去未去去時，前品此已說。
釋曰：此諸所說，前已廣明。
復次，五頂子人言：若法實無生性，云何因法而得顯明？
論者言：彼等決定所說，此皆止遣，此中應知，不顯明時，因亦不離，亦復云何有其不離？此說顯明，是故去、未去、去時，前品已廣說。若或諸法有所離者，即成麤重前不實因，亦非如是先有所生，亦非離因別有法體，以有所離故。
有異人言：有果可生，由自因和合故，或種子等和合因性，物體功能及彼業用，此無差別。若不生者，云何自生、佗生而得成邪？由如是故，彼一切果於一切時及一切處皆有所生。
論者言：所言和合者，為一性邪？為異性邪？或已生、未生，或復生時，自因彼果有和合邪？此所計執於一切處，皆非道理。謂已生、未生各無有性，彼因果二先性不立，無所詮表有性無體，是故汝所說種子等和合，已生、未生皆無所有，已生、未生各無性故。若有種子等和合，即所立相違，無未生性可詮表故。若其無者，如兔角等，是故無果和合可有，云何生法當有所得？
又有人言：生法不相離，此說為生時。故頌遣言：
若生時有生，彼生相已破。
釋曰：此非次第，此中云何？若有若無，亦有亦無，一切處離皆悉止遣。
又有人言：若此生法從緣生時，云何所生無道理邪？如名瓶生瓶，從緣生，如是生時，乃有所成。
論者言：若彼生時決定有瓶，是瓶云何生已復生？彼瓶生時，未有發起作用力故，是瓶云何別有生時，別有生法而當得邪？且無瓶生之時，生已還有衣相可得，諸有所作若離所依，亦非道理。故頌遣言：
云何生時生，而說為緣起？
釋曰：諸外道等，以巧辯才說緣生法，彼自相違。佛說緣生，不同一切外道知解故，佛為破彼巧辯才，勤求所知。彼所知法，於勝義諦中伺察無義，彼外道等誣謗因果，起惡見根本，佛以善法方便化度，為令彼斷不正見故。如佛所言：此有故彼有，此生故彼生。如是等說皆世俗諦，非勝義諦。
勝義諦者，復次，頌言：
若法眾緣生，彼自性寂滅。
釋曰：此義離自性故，如契經說：佛言：大慧！諸法自性本來不生，然以和合一切性，亦非無自性。
復次，頌言：
是故生時生，如是皆寂滅。
釋曰：此無不和合對治過失，況復如是有所生邪？故前頌言：若法緣生，自性寂滅。無復自性故，是故諸法無實，因緣發起所生及作用等。
又有人言：若法從緣生，可名生時邪？故頌遣言：
若法未生時，如瓶等何有？
緣法假和合，生已復何生？
釋曰：云何有體可生而無生時道理？謂所生非有故，譬如未生法，彼無自性，此說義成。
復次，頌言：
若生時有生，是即有所生。
諸生性如幻，此生復誰生？
釋曰：若法已生，復有別異生者，生即無窮。是故決定無生法可作，亦非別有本生能生於生。
復次，頌言：
若生已復生，是生即無窮。
釋曰：此無未生，亦無本生能生道理。
復次，頌言：
若無生而生，法皆如是生。
釋曰：而彼生法亦然，何有意謂此生而為有生？真實理中無生可有，非意馳流，謂一切有。
復次，頌言：
有法不應生，無亦非道理，
有無俱不然，前品此已說。
釋曰：證成前品云何生法而有所得。此中應問：滅時可有生法立邪？謂諸生相生已即壞，諸法壞性而同等故。故頌答言：
若滅時有生，無體而可得。
釋曰：此中不應生滅同時，生時分位亦無有滅。
復次，頌言：
若法不滅時，彼體不可得。
釋曰：如空花等，此中住法而非一向有所住者，此說不成。
此中應問：為未住體住為？已住體住為？住時住邪？故頌答言：
未住體不住，住不住相違，
住住時不住，此復何有住？
釋曰：住者現在、過去二法一處同時不生，是故無住。又離已住、未住，住時無體，謂以勝義諦中無生法可得，從前廣說，悉為證成無實生法。生法若無，云何有住？
復次，頌言：
若滅時有住，彼無體可得，
住滅二相違，住位中無滅。
釋曰：若說無滅時，彼體不可得，滅法隨逐有為相故；若住時有滅，無此道理，此中所說。
復次，頌言：
諸法於常時，皆有老死相。
釋曰：老者，衰變前相，死者，壞滅為義，謂以自體於一切時而常轉易。若有生時，即無老死法成，後亦不得生法可成，如火無冷性，今所觀察。
復次，頌言：
而有何等法，離老死有住？
此中應問：諸有住法為自體住？為別有住法而成住邪？故頌答言：
住不自相住，異住非道理。
如生不自生，亦不從佗生。
復次，如別頌言：
此住若未住，住體云何立？
此住若已住，復何住可成？
若已住更住，此住即無窮。
若或無住住，法皆如是住。
論者言：一切生法皆隨順說，若有滅處，即無生住，二法以相離性，彼不有故。如是生住滅法，諸說皆然。
此中應問：所言滅者，為已滅滅邪？為滅時滅邪？故頌答言：
已滅法不滅，未滅法滅空。
釋曰：云何是已滅法不滅？謂法滅已滅即無體，此中滅法彼不生故，如是亦然，滅時及未滅，二俱有過。何以故？謂一切法於勝義諦中止遣其生。
復次，頌言：
彼滅時亦然，無生何有滅？
釋曰：生法既尒，何有住體？滅亦不可得，住、滅二法，彼相違故，是故無住亦復無滅。彼無住者，住性離故，若除遣住法，滅法即成。是故無有諸物分位，如是亦無一切物體。
