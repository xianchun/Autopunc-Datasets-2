古有容齋隨筆，予效之竹窗之下。時有所感，筆焉；時有所見，筆焉。從初至再，成二帙矣。兹度八旬，頗知七十九年之非，而自覺其心之未悄然也。奈何久仆樂生之堂，無能勤趙老之屨，於是一榻而走千山，寸晷而游神於百世，所感所見，積之歲月，忽復成帙。雖東語西話，賓叩主酬，種種不一，要歸於整飭行門、平治心地而已。餘如世諦中事，無關於法化、無補於修進者，則不暇及焉。噫，吾耄矣，胡不囊括瓶守，而喋喋乃爾？噫，吾耄矣，斜陽賸月，能幾何時，此而不言，更待何日？苟有利於民物，他何恤爲。因以付管城子。萬曆乙卯春日後學雲棲袾宏謹識。
吴江流慶庵無爲能公，齒先予，德先予，出家先予。予蚤歲游蘇湖間，與同堂坐禪。及予住雲棲，公來受戒，求列名弟子。予謝不允，則固請曰：昔普慧、普賢二大菩薩尚求入匡廬蓮社，我何人斯，自絶佳會。不得已，如董蘿石謁新建故事，許之。以賢下愚，有古人風，筆之以勸後進。
一僧瘵疾經年，久憊枕席，衆知必死，而彼無死想，語之死，輒不懌。予使人直告：令速治後事，一心正念。彼謂男病忌生日前，過期當徐議之耳。本月十七日乃其始生，先一日奄忽。吁，人命在呼吸間，佛爲無病人言之也，況垂死而不悟，悲夫。
予在家時，于友人錢啟東家，一道者因予語及出家，渠云：不在出家，只貴得明師耳。予時未以爲然。又一道者云：玄門文字，須看上古聖賢所作，近代者多出臆見，不足信。予時亦未以爲然。今思二言皆有深意，雖未必盡然，而未必不然也。以例吾宗，亦復如是。因識之。
有聰明人，以禪宗與儒典和會，此不惟慧解圓融，亦引進諸淺識者，不復以儒謗釋，其意固甚美矣。雖然，據粗言細語，皆第一義，則誠然誠然；若按文折理，窮深極微，則翻成戲論，已入門者又不可不知也。
天如集楞嚴會解，或曰：此天如之楞嚴，非釋迦之楞嚴也。予謂此語雖是，而新學執此，遂欲盡廢古人注疏，則非也。即盡廢注疏，單存白文，獨不曰此釋迦之楞嚴，非自己之楞嚴乎？則經可廢也，何況注疏。又不曰自己之楞嚴遍一切處乎？則諸子百家，乃至樵歌牧唱，皆不可廢也，何況注疏。
不獨楞嚴，近時于諸經大都不用注疏。夫不泥先入之言，而直究本文之旨，誠爲有見；然因是成風，乃至逞其胸臆，冀勝古以爲高，而曲解僻説者有矣。新學無知，反爲所誤。且古人勝今人處極多，其不及者什一；今人不如古人處極多，其勝者百一。則孰若姑存之。喻如學藝者，必先遵師教以爲繩矩，他時後日，神機妙手，超過其師，誰得而限之也？而何必汲汲於求勝也，而況乎終不出於古人之範圍也。
姑蘇曹魯川居士爲予言：有女在夫家，夏坐室中，一蛇從牆上逐鴿，墮庭心，家人見而斃之。數日後，蛇附女作語。魯川往視，則云：我昔爲荆州守，高歡反，追我至江滸，遂死江中，我父母妻子不知安否？魯川驚曰：歡六朝時人，今歷隋唐宋元而至大明矣。鬼方悟死久，並知爲蛇，曰：既作蛇，死亦無恨，但爲我禮梁皇懺一部，吾行矣。乃延泗洲寺僧定空禮懺。懺畢，索齋，爲施斛食一壇。明日女安穩如故。懺之時義大矣哉。
晉何胤謂：䱉蟹就死，猶有知而可憫；至於車螯蚶蠣，眉目内缺，唇吻外緘，不榮不瘁，草木弗若，無聲無臭，瓦礫何異？固宜長充庖廚，永爲口食。噫，是何言歟。此等雖無眉目唇吻、榮瘁聲臭，寧無形質運動乎？有形質而能運動者，皆有知也。汝不知其有知耳。況眉目等實無不具，特至微細，非凡目所見，而欲永爲口食，胤之罪上通於天矣。
李斯臨刑，顧其子曰：吾欲與汝復牽黄犬、臂蒼鷹，出上蔡東門逐狡兔，其可得乎？遂父子相哭，而夷三族。斯蓋悔今之富貴而死，不若昔之貧賤而生也。寧思兔逢鷹犬，不猶己之罹斧鉞乎？兔滅群，汝夷族，適相當耳。不知其罪而反羨之，至死不悟者，李斯之父子歟。
錢塘金某者，齋戒虔篤，以疾卒。附一童云：善業日淺，未得往生浄土，今在陰界，然亦甚樂，去住自由。一日呵其妻子云：何故爲吾墳墓事，殺雞爲黍？今有吏隨我，稍不似前之自由矣。子婦懷妊，因問之，則曰：當生男，無恙。過此復當生男，則母子雙逝。予謹記之，以候應否。俄而生男。復妊，復生男，男隨斃，母亦隨斃。乃知一一語皆不謬。然則爲父母殺生，孝子豈爲之乎？
士人有學成而久滯黌校者，禱于文昌：設遂鄉科，當殺鹿以祀。俄而中式。既酬願已，上春官，復許雙鹿，未及第而卒。噫，殺彼鹿，求己禄，于汝安乎？
心無可爲喻，凡喻心者，不得已而權爲彷彿，非真也。試舉一二，如喻心以鏡，蓋謂鏡能照物，而物未來時，鏡無將迎；物方對時，鏡無憎愛；物既去時，鏡無留滯。聖人之心，常寂常照，三際空寂，故喻如鏡。然取略似而已，究極而論，鏡實無知，心果若是之無知乎，則冥然不靈，何以云妙明真體？或喻寶珠，或喻虚空，種種之喻亦復如是。
陳後山云：學詩如學仙，時至骨自换。予亦云：學禪如學仙，時至骨自换。故學者不患禪之不成，但患時之不至；不患時之不至，但患學之不勤。
洪州者，馬大師也。圭峰敘如來傳法迦葉而至曹溪，曹溪之道，惟荷澤爲正傳，諸宗皆屬旁出，如摩尼珠，唯荷澤獨得珠體。其説析理極精，而品人不當。夫馬祖親承南嶽，南嶽親承曹溪，自後百丈、黄檗、臨濟、南泉、趙州，不可勝數，諸大尊宿皆從馬祖而出，而獨推荷澤，何以服天下？圭峰以荷澤表出知之一字爲心，而諸宗於作用處指示，遂謂是徒得珠中之影。然古人爲人解黏去縛，隨時逐機，原無定法。其言知者，正説也。其言作用處者，巧説也。巧者何？欲人因影而知現影者誰也。如執知之一字，則世尊拈花，曾無知字，將世尊不及荷澤耶？況諸宗直出知字處亦不少，豈專説作用耶？圭峰平日見地極高，予所深服，獨此不滿人意。
予既老病，衆爲擇地作塔，數易之。予歎曰：世人極意營圖風水，冀子孫長永富貴耳。爾輩望蔭出紫衣國師耶？古人有言：棄諸林莽，以飼禽獸。幸不置我於鴉腸狐腹足矣，餘非道人所知也。
經言：菩薩未能自度，先能度人。愚夫遂謂菩薩但度衆生，不復度己。不知己亦衆生數也，焉有度盡衆生，而獨遺自己一衆生乎？何得藉口菩薩，逐外忘内。
潙山和尚云：如今初心，雖從緣得一念頓悟自理，猶有無始曠劫習氣未能頓浄，須教渠浄除現業流識，即是修也，不道别有法教渠修行趨向。潙山此語，非徹法源底者不能道。今稍有省覺，便謂一生參學事畢者獨何歟？
太原孚上座，於揚州孝先寺講涅槃經，廣談法身妙理，有禪者失笑。孚講罷，請禪者茶，白云：某甲狹劣，依文解義，適蒙見笑，且望教誨。禪者云：不道座主所説不是，然只説得法身量邊事，實未識法身在。孚曰：既如是，當爲我説。曰：座主還信否？曰：焉敢不信？曰：請座主輟講旬日，端然静坐，收心攝念，善惡諸緣，一時放卻。孚一依所教，從初夜至五更，聞角聲，忽大悟。又良遂座主參麻谷，谷荷鋤入園，不顧，便歸方丈閉卻門。次日復求見，又閉卻門，遂乃敲門。谷問是誰？遂方稱名，忽大悟。此二尊宿，只緣是虚心下賢，不存我慢故。今人自高，焉得有此？
妙喜云：若是乾屎橛如是説得落時，如鋸解稱鎚、麻三斤、狗子佛性等，皆可如是説得。既不可如是説，須是悟始得。你若實得悟，師家故言不是，亦招因果不小。學者當切記妙喜此語，息卻口頭三昧而求實悟。
予作正訛集，謂反者還也，在家父母不受出家子拜，而還其禮，非反拜其子也。一僧忿然曰：法華經言大通智勝如來既成佛已，其父輪王向之頂禮，是反拜其子，佛有明訓，因刻之經末。予合掌云：汝號甚麽如來？僧謝不敢。又問：汝既未是如來，垂成正覺否？僧又謝不敢。予謂曰：既不敢，且待汝垂成正覺，更端坐十劫，實受大通如來位，納父母拜未晚。汝今是僧，未是佛也。佛爲僧立法，不爲佛立法也。且世人謗佛無父無君，吾爲此懼，正其訛謬，息世譏嫌，冀正法久住，汝何爲不畏口業，甘心乎師子蟲也？悲夫。
洛陽伽藍記云：史書皆非實録，今人生愚死智，惑亦甚矣。蓋言史多溢美，不足信也。但皆非二字，立言太過。古號史爲直筆，則焉得非實？夫子言文勝質則史，則容有非實，當改皆非作未必耳。夫古人慎重許可，一語品題，芳播千古；而今乃視爲故事，等爲人情，虚諛浪褒，取笑識者，可歎也。故洛陽記有激而發此論，切中末世之弊。不如是道破，傳燈録前代真善知識，與今安排名姓插入祖圖者何辨？爾後爲吾弟子，毋妄干名公大人，裝點吾之未到也。
有俗士聚諸年少沙彌講莊子，大言曰：南華義勝首楞嚴。一時緇流及居士輩無斥其非者。夫南華於世書誠爲高妙，而謂勝楞嚴，何可笑之甚也。士固村學究，其品猥細不足較，其言亦無旨趣不足辨，獨恐誤諸沙彌耳。然諸沙彌稍明敏者，久當自知，如言鍮勝黄金，以誑小兒，小兒既長，必唾其面矣。
或曰：莊子義則劣矣，其文玄曠疏逸，可喜可愕，佛經所未有也。諸爲古文辭及舉子業者，咸靡然宗之。則何如？曰：佛經者，所謂至辭無文者也。而與世人較文，是陽春與百卉争顔色也。置勿論。子欲論文，不有六經四子在乎？而大成於孔子，吾試喻之。孔子之文，正大而光明，日月也；彼南華，佳者如繁星掣電，劣者如野燒也。孔子之文，停蓄而汪洋，河海也；彼南華，佳者如瀑泉驚濤，劣者如亂流也。孔子之文，融粹而温潤，良玉也；彼南華，佳者如水晶琉璃，劣者如岷珂珷玞也。孔子之文，切近而精實，五穀也；彼南華，佳者如安南之荔、大宛之葡萄，劣者如未熟之梨與柿也。此其大較也。業文者宜何師也，而況乎爲僧者之不以文爲業也。
曰：古尊宿疏經造論，有引莊子語者，何也？曰：震旦之書，周孔老莊爲最矣。佛經來自五天，欲借此間語而發明，不是之引，而將誰引？然多用其言，不盡用其義，彷彿而已矣。蓋稍似而非真是也。南人之北，北人不知舟，指其車而曉之曰：吾舟之載物而致遠，猶此方之車也。借車明舟，而非以車爲舟也。
有集養老書，日用服食，多炮炙生物，至於曰雀、曰雁、曰雉、曰鴛鴦、曰鹿、曰兔、曰駝、曰熊，多豪貴少年所未及染指者。先德有言：饒君善將息，難與死魔争。胡爲老不息心，反勤殺害，誤天下老人並其子弟俱陷地獄者，是書也。孔子曰：老者安之。定不教渠殺生爲安。孟子曰：七十食肉。亦定不教渠遍食衆生肉也。作俑者其思之。
以耳聽受而得者，不如以目看讀而得者之廣也。以目看讀而得者，不如以心悟明而得者之極其廣也。以心爲君，以目爲臣，以耳爲佐使，可也。用目當心，斯下矣。用耳當目，又下之下矣。
杭俗歲暮祀神，大則刲羊蒸豚，次則用豬首雞魚之屬。予未出家時，持不殺戒，乃易以蔬果，家人雖三尺童子無不愕然，以爲必不可。予燃香秉燭，高聲白神云：某甲奉戒不殺。殺生以祭，不惟某甲之過，亦非神之福。然此意某一人獨斷，其餘皆欲用牲。倘神不悦，凡有殃咎，宜加予身。若濫無辜，非所謂聰明正直者。家人猶爲予危之。終歲合宅無恙，遂爲例。
人處世各有所好，亦各隨所好以度日而終老，但清濁不同耳。至濁者好財，其次好色，其次好飲。稍清，則或好古玩，或好琴棋，或好山水，或好吟詠。又進之，則好讀書。開卷有益，諸好之中，讀書爲勝矣。然此猶世間法。又進之，則好讀内典。又進之，則好浄其心。好至於浄其心，而世出世間之好最勝矣。漸入佳境，如食蔗喻。
智有二：有世間智，有出世間智。世智又二：一者博學宏辭，長技遠略，但以多知多解而勝乎人者是也。二者明善惡、别邪正，行其所當行而止其所當止者是也。僅得其初，是謂狂智，當墮三塗。兼得其後，是謂正智，報在人天。何以故？德勝才謂之君子，才勝德謂之小人也。出世間智亦二：一者善能分别如來正法四諦六度等，依而奉行者是也。二者破無明惑，如實了了，見自本心者是也。僅得其初，是出世間智也，名爲漸入。兼得其後，是出世間上上智也，乃名頓超。何以故？但得本，不愁末。得末者，未必得本也。今有乍得世智初分，便謂大徹大悟者，何謬昧之甚。
凡人初出家，心必猛利，當趁此時，一氣做工夫，使有成立。若悠悠揚揚，蹉過此時，日後或住院，或受徒，或信施繁廣，多爲所累，淪没初志。修行人不可不知。
海昌村民某，有老媪死，附家人言平生事及陰府報應甚悉，家人環而聽之。某在衆中忽攝心念佛，媪謂曰：汝常如此，何患不成佛道？問何故？曰：汝心念阿彌陀佛故。問何以知之？曰：見汝身有光明故。村民不識一字，瞥爾顧念，尚使鬼敬，況久修者乎？是故念佛功德不可思議。
或問：有鬼神歟，無鬼神歟？曰：有。鬼神可信奉歟，不可信奉歟？曰：亦可亦不可。何謂也？曰：夫子不云乎：敬鬼神而遠之。蓋一言盡其曲折矣。敬之云者，有也。遠之云者，信奉而不信奉也。祀之以時，交之以禮，如是而已耳。過信而諂奉焉，冀其報吉凶、降福佑、獲靈通，則駸駸然入於邪矣。噫，有可敬而不可遠者，諸佛諸菩薩是也。胡弗思也。
洪覺範謂東坡文章德行炳焕千古，又深入佛法，而不能忘情于長生之術，非唯無功，反坐此病卒。予謂東坡尚爾，況其餘乎。今有口談無生，而心慕長生者；有始學無生，俄而改業長生者。蓋知之不真，見之不定耳。故道人不可刹那失正知見。
元禪師與東坡書云：時人忌子瞻作宰相耳。三十年功名富貴，過眼成空，何不猛與一刀割斷。又云：子瞻胸中有萬卷書，筆下無一點塵，爲何於自己性命便不知下落。以東坡之穎敏，而又有如是善友策發，何慮不日進？今之縉紳與衲子交者，宜講此誼。
語云：愛其人及其屋上之烏。言愛之極其至也。忽緣變而情遷，轉愛爲憎，憎而又憎，向之愛安在哉？轉憎爲愛，亦復如是。是故愛不必喜，憎不必怒，夢事空花，本非實故。
日間有事，或處分不定，睡去四五更起坐，是非可否忽自了然，日間錯處於此悉現。乃知爾來不得明見心性，皆由忙亂覆卻本體耳。古人云：静見真如性。又云：性水澄清，心珠自現。豈虚語哉。
世間釅醯醇醴，藏之彌久而彌美者，皆由封錮牢密，不洩氣故。古人云：二十年不開口説話，向後佛也奈何你不得。旨哉言乎。
宋儒有言：讀一部華嚴經，不如看一艮卦。此説高明者自知其謬，庸劣者遂信不疑。開邪見門，塞圓乘路，言不可不慎也。假令説讀一部易經，不如看一艮卦，然且不可，況佛法耶，況佛法之華嚴耶？華嚴其無量門，諸大乘經猶是華嚴無量門中之一門耳。華嚴，天王也；諸大乘經，侯封也；諸小乘經，侯封之附庸也。餘可知矣。
淮陰佐漢滅楚，既王矣，召漂母與之千金，召辱己少年，亦與之千金。夫報恩者人情之常也，不報怨而反酬以恩，可謂有大人之量、君子長者之風矣。而卒不獲以壽考終，千古而下，猶可扼腕。雖然，其故有二：一者仁有餘而智不足，二者多殺人，不免於自殺。理固應然，無足怪者。
總戎戚公，素持金剛經。其守越之三江也，有亡卒致夢云：明當遣妻詣公，乞爲誦經一卷，以資冥道。翌日，果有婦人悲泣求見。詰之，如夢中語。公諾之，晨起誦經。夜夢卒云：荷公大恩，然僅得半卷，以於中雜不用二字。公思其故，乃内人使侍婢送茶餅，公遥見，揮手卻之，口雖不言，心謂不用。次早，閉户誦經。是夜，夢卒謝云：已獲超拔。此予親聞于三江僧東林，東林誠篤有道行，不妄語者。噫，誦經僧可不慎歟。
杭郡多士坊，有東平廟。郡之窘人死，致夢其妻云：諒汝無力修薦，縱多方修薦，不若東平廟廟主某公施一飯斛足矣。妻詣廟主求請。主云：我至期有七員主行醮事，奈何？然我寧辭彼就汝。遂爲施食。妻夢夫云：已超脱矣。此公平日卧榻上供王靈官像，像前置一瓶，凡得經䞋，目不視，即貯瓶中，隨取隨用，不欲較計厚薄也。一念平等，亡魂賴以津濟。噫，心平即有如是威德，況心空者乎？釋子當自勉矣。
人對世間財色名利境界，以喻明之：有火聚於此，五物在傍，一如乾草，才觸即燃者也。其二如木，嘘之則燃者也。其三如鐵，不可得燃者也，然而猶可鎔也。其四如水，不惟不燃，反能滅火者也；然而隔之釜甕，猶可沸也。其五如空，然後任其燔灼，體恒自如，亦不須滅，行將自滅也。初一凡夫，中屬修學，漸次最後，方名諸如來大聖人也。
修行去障，亦有五等。喻如一人之身，五重纏裹，最外鐵甲，次以皮裘，次以布袍，次以羅衫，又次貼肉極以輕綃。次第解之，輕綃俱去，方是本體赤𩪸自身也。行人外去粗障，去之又去，直至根本無明極微細障皆悉去盡，方是本體清浄法身也。
廁蟲之在廁也，自犬羊視之，不勝其苦，而廁蟲不知苦，方以爲樂也。犬羊之在地也，自人視之，不勝其苦，而犬羊不知苦，方以爲樂也。人之在世也，自天視之，不勝其苦，而人不知苦，方以爲樂也。推而極之，天之苦樂亦猶是也。知此而求生浄土，萬牛莫挽矣。
二客方對弈，有哂於傍者曰：吾見二肉柱動摇耳。客曰：何謂也？曰：二君形存而神離，神在黑白子中久矣，相對峙者非肉柱而何？客默然。
禪那者，此云思惟修，故稱禪思比丘，是貴思也。經又言：有思惟心，終不能入如來大涅槃海。又言：是法非思量分别之所能及。是病思也。所以者何？蓋思有二：一正思惟，一邪思惟。無思之思，是正思惟也；有思之思，是邪思惟也。又思有二：一從外而思内，背塵合覺者也。一從内而思外，背覺合塵者也。從内思外者，思之思之，又重思之，思無盡而真彌遠也。從外思内者，思之思之，又重思之，思盡而還源也。由思而入無思，即念佛者由念而入無念也。
予初出家時，皋亭茶湯寺老僧，以誕日延予齋。時大嶺有立禪，北人也，戇直無諂，顧予曰：彼延子爲佛法耶，人情耶？彼以人情重子耳，何往爲？予大慚。又友古溟者，謂予言：子以後不出世爲妙。予告以素所願，願終身居學地，而自鍛鍊。溟笑曰：子卻有出世日在，未免也。今思如二友者不可復得，淒然傷感者久之。
秋榜出，新舉子有鼓樂而過上方之門者，二僧趨而往覘之。甲云：善哉，不亦樂乎。乙云：善哉，不亦悲乎。甲問故，乙曰：子徒知今日之鼓樂，而不知有後日之鼓樂也。甲不解，嘆羨如故。
古所稱道人，以世所重者彼輕之、世所輕者彼重之故也。世所重者何？富貴也。世所輕者何？身心也。今與世同其重輕，是得爲道人乎哉。
予少時見前賢辟佛，主先入之言，作矮人之視，罔覺也。偶於戒壇經肆，請數卷經讀之，始大驚曰：不讀如是書，幾虚度一生矣。今人乃有自少而壯而老而死，不一過目者，可謂面寶山而不入者也。又一類，雖讀之，不過采其辭致，以資談柄、助筆勢，自少而壯而老而死，不一究其理者，可謂入寶山而不取者也。又一類，雖討論，雖講演，亦不過訓字銷文、争新競高，自少而壯而老而死，不一真修而實踐者，可謂取其寶把玩之、賞鑑之、懷之袖之，而復棄之者也。雖然，一染識田，終成道種。是故佛經不可不讀。
武后效人彘殺王后等且死，誓願生生世世己爲貓、武爲鼠，生扼其喉而啖其肉。至今貓鼠中尚有二人受生，雖報復百千萬遍未已也。往時予作水陸齋，憫而薦之，只恐冤力深、薦力淺，未能遽釋耳。古來類此者頗衆。今人修善事，不辭多爲津濟可也。
或謂：泰首座刻香坐脱，九峰不許，以不會石霜休去、歇去、寒灰枯木去等語也。而紙衣道者能去能來，將無會石霜意，而洞山亦不許者，何也？愚謂：紙衣若果已出息不涉衆緣，入息不居陰界，則去住自由，當與洞山作愚癡齋，把手共行，泰何可及？如或不然，未免是弄精魂漢，古人所謂鬼神活計者是也。而泰公卻有真實定力，特其耽著静境，不解轉身一句，二者病則均也。然紙衣虚心就洞山理會，而泰公奮然長往，自失大利。滿招損，謙受益，學禪者宜知之。
雪巖初問高峰：日間浩浩作得主麽？次問：夜夢中作得主麽？三問：正睡著無夢時，主人公在甚麽處？今人便向第三問，以情識卜度，錯了也。汝且日間作主不得，又何論最後極深深處？不如就初門著緊用心，以次理會去未晚。雖然，若於第三問了悟無疑，白日間、夜夢中無不帖帖地矣。過量人前，又不可以格例拘也。
龐居士以家財沉海，人謂：奚不布施？士云：吾多劫爲布施所累，故沉之耳。愚人藉口，遂秘吝不施。不知居士爲布施住相者解縛也，非以布施爲不可也。萬行有般若以爲導，三輪空寂，雖終日施，奚病焉？又凡夫膠著於布施，沉海之舉，是並其布施而布施之也，是名大施，是名真施，是名無上施，安得謂居士不施？
國初空谷禪師，著尚直、尚理二編，極談儒、釋之際，其間力辨晦庵先生暗用佛法而明排之。愚意晦庵恐無此心，或是見解未到耳。何以知之？記少年曾看朱子語類，自云：昔于某老先生坐中，聽一僧議論，心悦之。後進場屋，便寫入卷中。試官被某哄動，遂中式。及見延平先生，方知有聖賢學問。以是知晦庵之學佛，不過如今人用資文筆而已，原不曾得佛深理。其排佛，是見解未到。空谷責之，似爲太過。
天地生物以供人食，如種種穀、種種果、種種蔬菜、種種水陸珍味。而人又以智巧餅之餌之，鹽之酢之，烹之炮之，可謂千足萬足，何苦復將同有血氣、同有子母、同有知覺、覺痛覺癢、覺生覺死之物而殺食之，豈理也哉？尋常説：只要心好，不在齋素。嗟乎，戮其身而啖其肉，天下之言凶心慘心、毒心惡心，孰甚焉？好心當在何處？予昔作戒殺放生文勸世，而頗有翻刻此文，不下一二十本。善哉斯世，何幸猶有如是仁人君子在也。
叢林爲衆，固是美事，然須己事已辦，而後爲之。不然，或煩勞神志，或耽著世緣，致令未有所得者望洋而終，已有所得者中道而廢。予興復雲棲，事事皆出勢所自迫而後動作，曾不强爲，而亦所損於己不少，況盡心力而求之乎？書此自警，並以告夫來者。
末法中，頗有出家比丘信心不如在家居士者，在家居士信心不如在家女人者。何惑乎學佛者多而成佛者少也。
智者入滅，曰：吾不領衆，必浄六根，由損己利人，止登五品。南嶽亦自言：坐是止證鐵輪。二師雖是謙己誨人，然亦實語，但與我輩之損不同耳。何以故？我輩損則誠損，二師雖損而不損也。今以喻明：如一富室，一窘人，二俱捐財濟衆，其損不異。然窘人則窘益甚，富室則富自若也。又如溝渠江海，均用汲灌，而溝渠減涸，江海自若也。既無所損，何爲限於五品、鐵輪？噫，天下以聖歸仲尼，仲尼言聖我不能；天下以道屬文王，文王顧望道未見。增上慢比丘，可弗思乎。
新建創良知之説，是其識見學力深造所到，非强立標幟以張大其門庭者也。然好同儒釋者，謂即是佛説之真知，則未可。何者？良知二字，本出子輿氏，今以三支格之：良知爲宗，不慮而知爲因，孩提之童無不知愛親敬長爲喻。則知良者美也，自然知之，而非造作者也。而所知愛敬涉妄已久，豈真常寂照之謂哉？真之與良固當有辨。
孔叢子云：心之精神是謂聖。楊慈湖平生學問以是爲宗，其于良知何似，得無合佛説之真知歟？曰：精神更淺于良知，均之水上波耳，惡得爲真知乎哉？且精神二字，分言之，則各有旨；合而成文，則精魂神識之謂也。昔人有言：無量劫來生死本，癡人認作本來人者是也。
慈湖，儒者也，不觀仲尼之言乎：操則存，舍則亡。出入無時，莫知其鄉。則進於精神矣，復進于良知矣。然則是佛説之真知乎？曰：亦未也。真無存亡，真無出入也。莫知其鄉則庶幾矣，而猶未舉其全也。仲尼又云：無思也，無爲也，寂然不動，感而遂通天下之故。夫泯思爲而入寂，是莫知其鄉也。無最後句，則成斷滅；斷滅，則無知矣。通天下之故，無上三句則成亂想，亂想則妄知矣。寂而通，是之謂真知也。然斯言也，論易也，非論心也，人以屬之蓍卦而已。蓋時未至、機未熟，仲尼微露而寄之乎易，使人自得之也。甚矣，仲尼之善言心也。信矣，仲尼之爲儒童菩薩也。然則讀儒書足了生死，何以佛爲？曰：佛談如是妙理，遍於三藏；其在儒書，千百言中而偶一及也。仲尼非不知也，仲尼主世間法，釋迦主出世間法也。心雖無二，而門庭施設不同，學者不得不各從其門也。
今生持戒修福之僧，若心地未明，願力輕微，又不求浄土，是人來生多感富貴之報，亦多爲富貴所迷，或至造業墮落者。有老僧摇手不之信。予謂無論隔世，親見一僧結茅北峰之陰，十年頗著清修。一時善信敬慕，爲别創庵，徙居之，遂致沉溺，前所微得俱喪。現世且然，況來生耶？問此爲誰？予云：即老兄是。其人默然。
僧有見貴顯人而心生慕羨願似之者，復有見貴顯人而心生厭薄若不屑者，是二人皆過也。何也？爾徒知慕羨彼，而寧知彼之前生，即爾苦行修福僧人乎？則何必慕羨。爾徒知厭薄彼，而寧知爾之苦行，來生當作彼有名有位官人乎？則何可厭薄。既未離生死，彼此更迭，如汲井輪，互爲高下。思之及此，能不寒心？但應努力前修，不舍寸陰，以期出世，安得閒工夫爲他人慕羨耶？厭薄耶？
凡人資性所長，必著之不能舍。如長於詩文者，長於政事者，長於貨殖者，長於戰陣者，乃至長於書者、畫者、琴者、棋者，皆弊精竭神、嬋智盡巧以從事；而多有鉤深窮玄，成一家之名以垂世不朽。若能棄捨不用，轉此一回精神智巧，抵在般若上，何患道業之無成乎？而茫茫古今，千百人中，未見一二矣。
家鼠穿墉走梁，循床入篋，纍纍然與人近，而逃形避影，自古無能豢而狎之者；松鼠以山巖爲國，樹杪爲家，若方外之士、化外之民，而人得置之襟懷，馴如慈母之撫赤子。此其故何也？意者，宿習之使也。彼家鼠，其昔穿窬之盜者耶？彼松鼠，其昔爲人之服役者耶？均之畜生，而不無彼善於此也，術不可不慎也。
末法僧有習書、習詩、習尺牘語，而是三者，皆士大夫所有事，士大夫捨之不習而習禪，僧顧攻其所捨，而於己分上一大事因緣置之度外，何顛倒乃爾。
本朝尊宿，自洪武至今，殆不多見。無論唐宋，只如元之中峰、天如諸老，今代唯琦楚石一人可與馳騁上下，況古之又古耶？得非世愈降、障愈深耶？豪傑固無文王猶興，畢竟星中之月而已。然則末法中人，不可妄自尊大而輕視古德，又不可甘心暴棄而不爲豪傑也。
駁有爲物不遷論駁者，謂肇公不當以物各住位爲不遷，當以物各無性爲不遷。而不平者反駁其駁。或疑而未決，舉以問予，予曰：爲駁者，固非全無據而妄談；駁其駁者，亦非故抑今而揚古，蓋各有所見也。我今平心而折衷之：子不讀真空、般若、涅槃三論，及始之宗本義乎？使無此，則今之駁，吾意肇公且口掛壁上，無言可對，無理可伸矣。今三論發明性空之旨，罔不曲盡，而宗本中又明言緣會之與性空一也，豈不曉所謂性空者耶？蓋作論本意，因世人以昔物不至今，則昔長往，名爲物遷，故即其言而反之。若曰爾之所謂遷者，正我之所謂不遷也。此名就路還家，以賊攻賊，位不轉而易南成北，質不改而變鍮爲金，巧心妙手，無礙之辯才也。故此論非正論物不遷也，因昔物今物二句而作耳。若無因自作，必通篇以性空立論，如三論矣。兹徑以不曉性空病肇公，肇公豈得心服？是故求向物于昔，於昔未嘗無；責向物於今，於今未嘗有此數言者，似乖乎性空之旨，然昔以緣合不無，今以緣散不有，緣會性空既其不二，又何煩費辭以辨肇公之失哉？或問：何故彼論通篇不出此意？曰：以有緣會不異性空之語在宗本中，觀者自可默契耳。若知有今日，更於論尾增一二語結明此意，則駁何由生？吁，肇公當必首肯，而不知爲駁者之信否也。
圓悟作碧巖集，妙喜欲入閩碎其板，淺智者遂病圓悟，不知妙喜特一時遣著語耳。夫雪竇百則頌古，先德謂是頌古之聖；而圓悟始爲評唱，又評唱之聖也。而不免爲文字般若，愚者執之，故妙喜爲此説，碎學人之情識也，非碎碧巖集也。其言碎者，彷彿雲門一棒打殺之意也。神而明之，碧巖寸寸旃檀；執而泥之，一大藏板皆可碎也。噫，可與知者道也。
張無盡將見悦公，悦云：吾當深錐痛劄此人。或謂諸官人多喜承順，恐惡發。悦云：我不過退院而已。因盡力逼拶，無盡由此了悟。愚謂悦公妙手陶鑄，其賢固不必論，而無盡委身知識，窮參力究，終得發明，真士大夫學道之模範也。
古尊宿作家相見，其問答機緣，或無義無味，或可驚可疑，或如駡如謔，而皆自真參實悟中來，莫不水乳投、函蓋合，無一字一句浪施也。後人無知效嚬，則口業不小。譬之二同邑人，千里久别，忽然邂逅，相對作鄉語、隱語、諺語，傍人聽之，亦復無義無味，可驚可疑，如駡如謔，而實字字句句皆衷曲之談、肝膈之要也。傍人固不知是何等語，而二人者，則默契如水乳、如函蓋矣。今不如緘口結舌，但向本參上著力，只愁不悟，不愁悟後無語。
醉生夢死，恒言也，實至言也。世人大約貧賤、富貴二種：貧賤者，固朝忙夕忙以營衣食；富貴者，亦朝忙夕忙以享欲樂。受用不同，其忙一也。忙至死而後已，而心未已也。齎此心以往，而復生，而復忙，而復死，死生生死，昏昏濛濛，如醉如夢，經百千劫，曾無了期。朗然獨醒，大丈夫當如是矣。
凡人造業者百，而爲善者一二。爲善者百，而向道者一二。向道者百，而堅久者一二。堅久者百，而堅之又堅、久之又久，直至菩提，心不退轉者一二。如是最後，名真道人。難乎哉。
或曰：老子清静經云觀空亦空，空無所空等語，即楞嚴空所空盡之義。予謂：楞嚴初云動静二相，了然不生，今以清静名經，是動相不生而静相猶生也。静且未空，尚何論空空？
或謂：教外果有别傳乎？則一代時教閒文也。教外果無别傳乎？則祖師西來虚行也。曰：教外實有别傳，而亦實無别傳也。圓覺不云乎：修多羅如標月指。指非月也，謂指外别有月可也。而月正在所指中，謂指外别無月亦可也。執指爲月，謂更無月者，愚也。違其所指，而别求所謂月者，狂也。神而明之，存乎其人而已。
楞嚴云：一人發真歸元，十方虚空悉皆消殞。而中庸以喜怒哀樂未發爲中，既而曰：致中則天地位。會通儒、釋者，謂中即真元也。然歸元則世界消，致中則世界立，胡因同果異如此？蓋喜怒哀樂，屬乎意根，第六識耳。今止意識不行，尚餘末那賴耶？洪濤息而微波在也。曾未歸元，如何得虚空消殞？
古之學者，賓主相見，才入門，便以此一大事因緣遞相研究。今群居雜談，率多世諦，漫遊千里，靡涉參詢。遐哉古風，不可復矣。嗟夫。
楚王失弓，左右欲求之，王曰：楚人失弓，楚人得之，何必求也？仲尼曰：惜乎其不廣也。胡不曰人遺弓，人得之，何必楚也？大矣哉。楚王固滄海之胸襟，而仲尼實乾坤之度量也。雖然，仲尼姑就楚王言之，而未盡其所欲言也。何也？向不能忘情於弓也。進之則王失弓，王猶故也，無失也；假令王復得弓，王猶故也，無得也。雖然，猶未也，尚不能忘情於我也。又進之，求其所謂我者不可得，安求其所謂弓也、人也、楚也？
辛丑孟春十日，予隨例入浴，失足沸湯中，從踵及股。既而調治乖方，踰兩月而後愈。雖備歷諸苦，而於苦中，照見平日過咎，生大慚愧，發菩提心。蓋平日四大無恙，行坐隨意，眠起隨意，飲食隨意，談笑隨意，不知其爲人天大福也。安享此福，無復思念六道衆生。且我此一餉安樂時，地獄衆生，挫燒舂磨者，不知經幾許苦矣。餓鬼衆生，飲銅食血者，不知經幾許苦矣。畜生衆生，銜鐵負鞍，刀割鼎烹者，不知經幾許苦矣。縱得爲人，而饑寒逼迫者，服役疲勞者，疾病纏綿者，眷屬分離者，刑罰責治者，牢獄監禁者，征輸困乏者，水溺火焚而死者，蛇螫虎齧而死者，含冤負枉而死者，其苦亦不知幾許，而我弗知也。自今以後，得一餉安樂，即當思念六道苦惱衆生，攝心正意，願早成道果，普濟含識，俾齊生浄土，得不退轉。刹那自肆，何以上報佛思而下酬檀信也。勵之哉。
佛言人命在呼吸間，予平日亦常舉此以警策大衆，而實未嘗身親經歷之也。及予之罹湯厄也，方其入浴，身安心泰，洋洋自如，俄而蹈沸釜中，幾死矣。其得生者，幸也，龍天救之也。夫爲時刹那耳，而死生系焉。命在呼吸，豈不誠然乎哉？則知爲僧者，於佛所説，以勸他人恒切，而以勸自己或疏，通弊也。予於是大愧大駭而大自戢。
予平日論到病中做工夫處，亦知畢陵伽婆蹉所謂純覺遺身矣，亦知馬大師所謂有不病者矣，亦知永嘉所謂縱遇風刀常坦坦，假饒毒藥也閒閒矣，亦知肇公所謂四大本空，五藴非有矣。及乎足入沸湯，從頭簡點，痛覺在身，誰是遺身者？我今受病，誰是不病者？鋒刀毒藥切於肌膚，誰是坦坦閒閒者？四大五藴實爲吾身，實爲吾累，誰是本空非有者？乃知平日乾慧都不濟事。若無定力，甘伏死門。彼口頭三昧，只自瞞耳。噫，可不勉歟。
予見屠酤之肆，生置鱉鱔蝦蟹之屬於釜中，而以百沸湯烹之，則諭之曰：彼衆生力弗汝敵，又微劣不能作聲耳。若力敵，則當如虎豹啖汝。若能作聲，冤號酸楚之聲，當震動大千世界。汝縱逃現報，而千萬劫中，彼諸衆生，不放汝在。汝試以一臂納沸湯中，少頃而出，則知之矣。今不意此報乃我當之。因思自少至老，雖不作此業，而無量生來，既宿命未通，安保其不作也。乃不怨不尤，安意忍受，而益勤修其所未至。
有自負參禪者，輒云達磨不立文字，見性則休。有自負念佛者，輒云止貴直下有入，何必經典。此二輩人有真得而作是語者，且不必論；亦有實無所得而漫言之者，大都不通教理而護惜其短者也。予一生崇尚念佛，然勤勤懇懇勸人看教。何以故？念佛之説，何自來乎？非金口所宣，明載簡册，今日衆生，何由而知十萬億刹之外有阿彌陀也？其參禪者，藉口教外别傳，不知離教而參，是邪因也；離教而悟，是邪解也。饒汝參而得悟，必須以教印證，不與教合悉邪也。是故學儒者必以六經四子爲權衡，學佛者必以三藏十二部爲模楷。
古人道明德立，足爲人天師表，然後有語録垂世。大率有二：或門人所記，如六祖壇經之類是也。或手自作之，如中峰廣録之類是也。我實凡夫，自救不了，爲吾徒者，慎勿筆吾一時偶爾之談，刊爲語録。不唯妄自尊大，又偶爾之談，或有爲而發，或因人而施，未是究竟了義，而況聽者草草入耳，便形諸紙墨，亦恐有誤人之過也。
經言：人之謗我也，出初一字時，後字未生；出後一字時，初字已滅。是乃風氣鼓動，全無真實。若因此發嗔，則鵲噪鴉鳴，皆應發嗔矣。其説甚妙。而或謂：設彼作爲謗書，則一覽之下，字字具足，又永存不滅，將何法以破之？獨不思白者是紙，黑者是墨，何者是謗？況一字一字皆從篇韻湊合而成，然則置一部篇韻在案，是百千萬億謗書，無時不現前也。何惑之甚也。雖然，此猶是對治法門，若知我空，誰受謗者？
世人以不識字、不解事爲愚，此誠愚也，非愚之愚也。讀盡五車書，無字不曉；收盡萬般巧，無事不能；乃至談玄説禪，靡不通貫。而究其真實處，顛倒迷惑，反見笑于向之所謂愚者，非愚中之愚而何？
無常迅速，雖老少無别。然年少人猶處未定之天，妄冀長壽；若老年人，則定然光景無多矣。須把身世事處分了當，從他無常朝到暮到，撒手便行，無所系累。此晚境大要緊處，不可忽，不可忽。
看經須是周遍廣博，方得融貫，不致偏執。蓋經有此處建立、彼處掃蕩，此處掃蕩、彼處建立，隨時逐機，無定法故。假使只看楞嚴，見勢至不入圓通，而不廣覽稱讚浄土諸經，便謂念佛法門不足尚矣。只看達磨對梁帝語，見功德不在作福，而不廣覽六度、萬行諸經，便謂有爲福德皆可廢矣。反而觀之，執浄土非禪宗，執有爲非無爲，亦復如是。喻如讀醫書不廣者，但見治寒用桂附而斥芩連，治虚用參耆而斥枳朴，不知芩連枳朴亦有時當用，而桂附參耆亦有時當斥也。是故執醫之一方者誤色身，執經之一義者誤慧命。予嘗謂六祖壇經不可使無智人觀之，正慮其執此而廢彼也。
見人飭躬立德，名稱頗聞，便多方求覓其過，此忌心也，薄道也。或見人有所著述，其求過也亦然。不知聞一善行，覽一好書，皆當隨喜讚歎；而反掩之滅之，是誠何心哉？若果行係僞行，書係邪書，自應正言公論，明斥其非，又不當半褒半譏，依阿進退。
古稱玄齡善謀，如晦善斷，蓋謀與斷當兼備而不可一缺者。予於事多有見之極明，而持之不武，以此致誤，常悔之恨之。故禪門貴悲智雙足。而謀與斷，俱智所攝。謀而乏斷，正能見而不能持也，此終是智淺而不深，偏而不全耳。大宜勉旃。
二僧遇諸途，一參禪，一念佛。參禪者謂本來無佛，無可念者，佛之一字，吾不喜聞。念佛者謂西方有佛，號阿彌陀，憶佛念佛，必定見佛。執有執無，争論不已。有少年過而聽焉，曰：兩君所言，皆徐六擔板耳。二僧叱曰：爾俗士也，安知佛法？少年曰：吾誠俗士，然以俗士爲喻而知佛法也。吾，梨園子也。於戲場中，或爲君，或爲臣，或爲男，或爲女，或爲善人，或爲惡人。而求其所謂君臣男女善惡者，以爲有，則實無；以爲無，則實有。蓋有是即無而有，無是即有而無，有無俱非真，而我則堪然常住也。知我常住，何以争爲？二僧無對。
予病中有贈以武夷九曲圖者，閲之忻然。因思古人沉疴不起，一友教翫輞川圖，不浹旬而愈；況西方極樂世界，繪畫流布，朝夕參禮，而未聞奇驗速效如輞川者，何耶？良由輞川蹟在寰中，易爲描寫；極樂境超世外，難以形容，則不若繪輞川者之備極工巧，聳人心目故也。彼雞頭摩之所傳、十六觀經之所説，亦略示其概而已。夫極樂世界，忉利、兜率、化樂諸天所不能及其少分，使人得而詳睹，何止四百四病之俱忘，將八萬四千煩惱諸病皆消滅無餘矣。昔人謂神棲安養，又謂先送心歸極樂天，豈徒然哉？
予未出家時，乍閲宗門語，便以情識模擬，與一座主書，左縱右横，座主憚焉。出家數年後，重會座主於一宿庵。勞問間，見予專志浄土，語不及宗，矍然曰：子向日見地超卓，今反卑近，何也？予笑曰：諺有之：初生牛犢不畏虎。識法者懼，君知之乎？座主不答。
世人稍利根，便輕視念佛，謂是愚夫愚婦勾當。彼徒見愚夫愚婦口誦佛名，心遊千里，而不知此等是名讀佛，非念佛也。念從心，心思憶而不忘，故名曰念。試以儒喻：儒者念念思憶孔子，其去孔子不亦庶幾乎？今念念思憶五欲，不以爲非，而反以念佛爲非。噫，似此一生空過，何如作愚夫愚婦耶？而惜乎智可能也，愚不可能也。
吴泗洲寺僧性空，棄應院，閉關堯封山。嘗寄予所發誓願，及稟告十方等語，予嘉歎稀有。俄而魔著，遂癲狂以死，予甚悼焉。揆其由，蓋由乍起信心，有信無慧故也。古人心地未通，不遠千里，參師訪道，出一叢林，入一保社，乃至窮游遍歷，曾不休息。得意之後，方于水邊林下，長養聖胎耳。何得才離火宅，便入死關？有過不知，有疑莫辨，求升而反墮，又奚怪其然哉。頗有初心學人，結茅深山，孤孑獨居，自謂高致，雖未必魔癲，而亦頓失利益不少。明者試一思之。
予單丁行脚時，忍饑渴，衝寒暑，備歷諸苦。今幸得把茆蓋頭，雖不識修行，而識慚愧，雲水乍到，供事唯勤，己身受用，不敢過分。蓋謂曾爲浪子偏憐客，窮漢起家惜土如金也。今乍入緇門，便住現成庵院，事事如意，喻似富家兒不諳民間疾苦，縱才智兼人，無賴參訪，而閉門自大，習成我慢，增長無明，亦所失多矣。
曩一僧謂予曰：佛示西方，本爲普利諸根，遠超生死，是易行道。而知禮法師純以台教精深觀法釋之，使易反成難，失如來曲爲凡夫本意。此論亦甚有理。今思之，古人謂解佛經，寧以淺爲深，毋以深爲淺。則妙宗所説，利根者自悟深理，鈍根者亦不失依經直觀，求願往生，似無所礙。
或問：仙出神，禪者能之乎？曰：能之而不爲也。楞嚴云其心離身，反觀其面是也。而繼之曰非爲聖證，若作聖解，即受群邪，是能之而不爲也。又問：神之出也，有陰有陽，楞嚴所云陰神也。仙出陽神，禪者能之乎？曰：亦能之而不爲也。或者愕。曰：毋愕也。爾不見初祖已没，隻履西歸乎？爾不見寶志公獄中一身、市中一身乎？爾不見潙山晏坐静室，乃于莊上喫油滋乎？然亦不名聖證，宗門呵之。昔一僧入定出神，自言：我之出神，不論遠近，皆能往來，亦能取物，正陽神也。先德責云：圓頂方袍，攀禪學道，奈何作此鬼神活計？是故吾宗大禁，不許出神。
又問：神有何過？曰：神即識也，而分粗細。有出有入者，粗也。直饒出入俱泯，尚住細識。細之又細，悉皆渾化，始得本體耳。而著於出入，以爲奇妙，前所謂無量劫來生死本，癡人認作本來人也。
聞人訃音，必大驚訝，此雖世間常情，然生必有死，亦世間常事，自古及今，無一人得免者，何足驚訝？特其虚生浪死而不聞道，是重可驚訝，而恬不驚訝，悲夫。
富貴人不能齋素，其故有二：一者耽芻豢之悦口，二者慮藜藿之損身。不知肉食蔬食，體之肥瘠或因之，而壽夭不與也。且鹿之壽最永于諸獸，而所食者草耳；虎食肉，而壽之長短于鹿，何如也？鹿不肉而壽，人何獨不然？雖然，有厄於病苦，心雖欲齋而力不副者；有制於所尊，心雖欲齋而勢弗克者，則姑行月齋、日齋及三浄肉，但堅持不殺可也。久之宿習當自斷。
圓覺謂輪迴以愛欲爲根本。而此愛欲，百計制之，莫可除滅。蓋賁、育無所施其勇，良、平無所用其智，而離婁、公輸無所著其明巧者也。雖不浄觀正彼對治，而博地凡夫障重染深，祗見其浄，不見其不浄，觀法精微，鮮克成就。然則竟如之何？經云：欲生於汝意，意以思想生。今觀此想，復從何生？研之究之，又研究之，研之不休，究之不已，老鼠入牛角，當必有倒斷處。
世人以病爲苦，而先德云：病者衆生之良藥。夫藥與病反，奈何以病爲藥？蓋有形之身，不能無病，此理勢所必然。而無病之時，嬉怡放逸，誰覺之者？唯病苦逼身，始知四大非實，人命無常，則悔悟之一機，而修進之一助也。予出家至今，大病垂死者三，而每病發悔悟，增修進，由是信良藥之語，其真至言哉。
昔人有喻：如蛇成龍，不改其皮。如人成佛，不改其面。此破愚夫著相求佛，蓋彷彿爲比，非的喻也；斷章取義，非全喻也。又有謂：蛇伏地内，由修鍊而成龍。不知此性稟使然，非修鍊所致。是故污水中蟲化而爲蚊，廁圂中蟲化而爲蠅，蜣之爲蟬，蠶之爲蛾，雉之爲蜃，雀之爲蛤，鯊之爲虎，鯤之爲鵬，如是之類，種種非一，豈其有修鍊之術乎？又不見草之爲螢，飯之爲螺，瓦之爲鴛鴦，無情而化有情，修鍊安在？吾恐不明理者，名爲學道，潛作邪囚，妄冀邪果，不得不辯。
榮名厚利，世所同競，而昔賢謂求之既不可得，卻之亦不可免，此卻之不可免一語最極玄妙，處世者當深信熟翫。蓋求不可得，人或知之；卻不可免，誰知之者？如知其不可免也，何以求爲？又求之未得，不勝其愠；及其得之，不勝其喜。如知其不可免也，何以喜爲？又己得則喜，他人得之則忌。如知其不可免也，何以忌爲？庶幾達宿緣之自致，了萬境之如空，而成敗利鈍，興味蕭然矣。故知此語玄妙。
經言人欲終時，聞鐘磬聲，增其正念。而杭俗亡者氣絶良久，方乃召僧擊磬，已無及矣。又訛爲之説曰：磬之鳴也，促亡人行赴閻羅也。其謬一至於是。
庭中百合花開，晝雖有香，澹如也，入夜而香始烈。夫鼻非鈍於晝而利於夜也，白日喧動，諸境紛雜，目視焉，耳聽焉，鼻之力爲耳目所分而不得專也。用志不分，乃凝於神，信夫。
説海載人虎傳：一僧戲披虎皮於山徑間，有見而怖走，遺其橐囊者，輒取之。皮忽著身，遂成虎，不敢歸寺，而心歷歷然人也。漸饑，不得已，食狐兔羊犬。既而捕得人，將食之，視之，僧也。大悔恨，恨極悲號，舉身自擲，皮忽墮地，還復人體。因感斯異，乃破衲行乞，遍參知識，刻心辦道，後竟成名德云。經云一切唯心造，觀於是尤信。
六道之中，復有六道。且以人言之：有人而天者，諸國王大臣之類是也。有人而人者，諸小臣，及平民衣食饒足，處世安然之類是也。有人而修羅者，諸獄吏、屠兒、劊子之類是也。有人而畜生者，諸負重力役，恒受鞭撻之類是也。有人而餓鬼者，諸貧窮乞人，啼饑號寒之類是也。有人而地獄者，諸刑戮剮割之類是也。天等五道亦復如是。所以然者，昔因持戒修福，今得人身。而所修戒福有上中下；此三種中復有三種，多多無盡，各隨其心，感報不一。經云一切唯心造，又觀於是尤信。
增一阿含經：佛言：戒律成就，是世俗常數；三昧成就，亦世俗常數；神足飛行成就，亦世俗常數。唯智慧成就爲第一義。則知戒定等三學，布施等六波羅蜜，唯智慧最重，不可輕也；唯智慧最先，不可後也；唯智慧貫徹一切法門，不可等也。經云：因戒生定，因定發慧。蓋語其生發之次第則然，而要當知所重、知所先、知所貫徹始得。雖然，此智慧者，又非聰明才辯之謂也，如前世智當悟中説。
隋梁州沙門慧全，徒衆五百，中一人頗粗異，全素所不録，忽自云得那含果。全有疾閉門，其人徑至榻前問疾，而門閉如故。明日復然。因謂全曰：師命過，當生婆羅門家。全云：我一生坐禪，何故生彼？答云：師通道不篤，外學未絶，雖有福業，不得超詣。今時僧有學老莊者，有學舉子業經書者，有學毛詩、楚騷及古詞賦者。彼以禪爲務，但外學未絶，尚緣此累道；今恣意外學，而禪置之罔聞，不知其可也。
裕法師之説經也，或一字盤桓，動經累日；或片時之頃，便銷數卷；或分科已定，及至後講，更改前科，增減出没，隨機顯晦，學者疑焉。裕曰：此大士之宏規也，可以恒情斷乎？裕師蓋得無礙辯才，庶幾乎于法自在。而拘名著相，以文害辭，以辭害意，與夫參死句之輩，何足以知之。今人不可執己見而蔑視勝流，輕談横議；又不可昧己量而效嚬先德，妄行自用也。
今人見玄沙不越嶺，保福不度關，便端拱安居，眼空四海。及見雪峰三登投子、九上洞山，趙州八旬行脚，便奔南走北，浪蕩一生。斯二者皆非也。心地未明，正應千里萬里，親附知識，何得守愚空坐，我慢自高？既爲生死，參師訪道，又何得觀山觀水，徒誇履歷之廣而已哉？正因行脚之士自不如是。
有見楞嚴不獨義深，亦復文妙，遂疑是丞相房融所作。夫譯經館番漢僧及詞臣居士等，不下數十百人，而後一部之經始成，融不過潤色其文，非專主其義也。設融自出己意，創爲是經，則融固天中天、聖中聖矣。而考諸唐史，融之才智，尚非柳韓、元白之比，何其作楞嚴也？乃超孔孟老莊之先耶？嗟乎，千生百劫，得遇如是至精至微、至玄至極之典，不死心信受，而生此下劣乖僻之疑，可悲也夫，可悲也夫。
經言：萬法唯心。錯會者謂無心則無因無果，故不患有業，唯患有心；有業無心，閻老子其奈我何？遂安意造業，無復顧忌。不知無心有二：如理思惟，用心之極，而自然入于無心三昧者，真無心也。起心造業，又起心制心，强制令無，似得無心，心恰成有；心有則業有，閻老子鐵棒未放汝在。
又經言：具足智慧菩薩脱使墮落，在畜生中，畜生中王；在餓鬼中，餓鬼中王。錯會者謂有智則能轉業，故不患有業，唯患無智；有業有智，閻老子其奈我何？遂安意造業，無復顧忌。不知經稱智慧，非等閒世智之謂也。且汝智慧，得如文殊身子否？縱不及此，次而下之，得如善星、調達否？善星博學十八香象所載法聚，調達得羅漢神通，而俱不免生陷地獄，況汝智慧未必勝此二人乎？杯水不能熄車薪之火，螢光不能破幽谷之昏，今之小智，滅業幾何？閻老子鐵棒，未放汝在。
得失曾無定形，禍福互爲倚伏，塞翁一段因緣，人皆知之，而未必信之也。予失足沸湯，筋攣不伸，畜雙拐爲二侍，若將終身焉，作跛脚法師歌自嘲，有只愁此脚不終疾之句。既而足伸如故，笑以爲詩讖，而依然奉以爲詩規也。且感且懼，願無忘射鉤。
神通大約有三：一報得，一修得，一證得。報得者，福業自致，如諸天皆能徹視徹聽，及鬼亦有通是也。修得者，習學而成，如提婆達多學神通于阿難尊者是也。證得者，專心學道，無心學通，道具而通自具，但遲速不同耳，如古今諸祖、諸善知識是也。較而論之，得道不患無通，得通未必有道。先德有言：神通妙用不如闍黎，佛法還須老僧。意有在矣。試爲之喻：世間官人所有爵禄冠服府署儀衛等，若神通然，而亦有三種：其報得者，如功勳蔭襲，自然而有者也；其修得者，人力夤緣，古人所惡，不由其道者是也；其證得者，道明德立而位自隨之，仲尼云：學也禄在其中矣。是也。是三者，勝劣可知也。
世間大豪貴人多從修行中來，然有三等：其一持戒修福，而般若正智念念不忘，則來生雖處高位，五欲具足，而心則時時在道，真所謂有發僧也。其二持戒修福，而般若之念稍疏，則來生遊戲法門而已。其三持戒修福，而於般若藐不繫念，則來生爲順境所迷，背善從惡，甚而謗佛毀法滅僧者有矣。鞫其因地，則均之修行人耳。而差别如是，來生更來生，其差别又何如也？寒心哉。
人有恒言，曰天台賢首。愚嘗究之，南嶽舉其綱，而萬目畢張，則莫備乎天台；賢首持其衡，而千星交羅，則莫備乎清涼。蓋自有佛法以來，天台集其大成。自有天台以來，清涼集其大成矣。故當以二師相對而名宗也。或曰：人於天台無議矣，於賢首或置喙焉，何也？曰：喙賢首者，亦百喙而一中耳。又向不云乎：賢首之道，至清涼而始備，是則天台、清涼二師，恩如父母，道亦如父母，且清涼可得議乎？或未答，予笑曰：毋勞爾思也。天台之後有清涼，猶堯舜之後有孔子也，而又何議也？
或曰：彼四教，此五教，判然二宗矣，然亦有同歟？曰：毋以二爲也。四之與五，猶五藴六根，開合焉耳矣。五教之小，即攝入四中之藏；而藏之爲言，猶跡涉於混，故另分曰小也。五教之頓，即攝入四中之圓；而達磨直指，正屬乎頓，欲其彰顯，故特標曰頓也。二宗之圓教，一也；而華嚴十玄之旨，四之圓猶含其意而未盡，故小始終頓之後，而獨冠以一乘之圓，有深意也。以其各爲一時之所依歸，而均爲萬代之所程式，以是名之二宗。宗常二而道常一，歧而二之，則非矣。
永明、石屋、中峰諸大老，皆有山居詩，發明自性，響振千古，而兼之乎氣格雄渾，句字精工，則栯堂四十詠尤爲諸家絶唱。所以然者，以其皆自真參實悟，溢於中而揚於外。如微風過極樂之寶樹，帝心感乾闥之瑶琴，不搏而聲，不撫而鳴，是詩之極妙，而又不可以詩論也。不攻其本而擬其末，終世推敲，則何益矣。願居山者學古人之道，毋學古人之詩。
近觀山色，蒼然其青焉，如藍也。遠觀山色，鬱然其翠焉，如藍之成靛也。山之色果變乎？山色如故，而目力有長短也。自近而漸遠焉，青易爲翠；自遠而漸近焉，翠易爲青。是則青以緣會而青，翠以緣會而翠，非唯翠之爲幻，而青亦幻也。蓋萬法皆如是矣。
夜夢中多見生事，罕夢前生，何也？蓋夢以想成，想多見生，不及前生故也。且三乘賢聖，肖有隔陰出胎乍時之昏，況具縛凡夫，脱一殼，入一殼，從母腹中顛倒而下，尚何能記憶前生耶？惟據其目前紛紛紜紜，晝則爲想，夜則爲夢耳。而或時未見之物、未作之事、未歷之位，現於夢中者，則無始之境，任運而然，亦莫知其所以然而然也。想陰既破，寤寐恒一，幸相與致力焉。
有修浄土懺法者，一僧謂曰：經不云乎：若欲懺悔者，端坐念實相。胡爲是僕僕爾亟拜也？懺者問：如何是實相？僧云：心不起妄，即是實相。又問：心是何物，妄又何物？能制心者復是何物？僧無對。懺者曰：吾聞之，懺以理爲正，以事爲助，雖念實相，而三業翹勤，亦不相礙。何以故？初機行人未能卒與實相相應，須藉外緣輔翼。法華謂我以異方便，助顯第一義是也。起信亦言：末法衆生，修是法者，自懼不常值佛，如來世尊，有異方便，教令念佛，求生浄土。故知慈雲大師浄土懺法，酌古准今，至爲精密，與法華、光明諸懺，俱事理雙備，人天交欽，照末法昏衢之大寶炬也。且治生産業不背實相，是佛説否？僧云：如是。曰：然則禮懺不及治生産業乎？僧又無對。
南嶽大乘止觀中引起信論文曰：是故論云：三者用大，能生世間出世間善惡因果故。起信原無惡字，讀之令人駭然。且性惡雖是天台一家宗旨，然慈雲謂南嶽遠承迦葉，次稟馬鳴，而馬鳴以古佛示居八地，南嶽以異德名列神僧，不應先聖後聖兩相違悖。又起信言約義豐，辭精理極，總括大乘諸了義經，一句一字不可得而增減者也。彼南嶽自創爲止觀則已，今引起信，正出其來源，明有據也，而乃于本文所無，輒爲增益，有是理乎？必後人爲之耳。或謂此書刻自慈雲，宜無贗雜。噫，安知非慈雲之後，又後人所增耶？我雖至愚，定知南嶽不改起信。請高明更詳之。
世傳昌黎初辟佛，後遇大顛，頓有悟入。然考其文集，有曰：近傳愈稍信釋氏，此傳者妄也。潮人無可與語，僧大顛頗聰明，識道理，故與之遊。其歸也，留衣服爲别，此人之情，非崇信其道，求福田利益也。觀此，則悍然不信如故，安在其悟入也？雖然，若據示現影響，逆順讚揚，則不可測，安知昌黎非故爲是引發因緣耶？不有昌黎之辟佛，何從有明教之非韓？鐘因擊而聲始洪，燭以剪而光愈茂，是故未得宿命，未具他心，未可縱口高談臧否人物。
止觀之貴均等，尚矣。聖人復起，不能易矣。或有稍緩急於其間者曰：經言因定發慧，則止爲要。以是相沿成習，修行之人，多主寂静。唯永嘉既爲惺惺寂寂、寂寂惺惺之説，以明均等；而後文曰惺惺爲正，寂寂爲助，則迥然獨得之見，從古至今，無道及者。自後宗門教人看話頭，以期徹悟，而妙喜呵默照爲邪禪，正此意也。是故佛稱大覺，衆生稱不覺。覺者，惺也。永嘉之旨微乎。
或問：道德經云：吾不知其名，字之曰道。則道之一言，自老子始，而萬代遵之；佛經之所謂道者，亦莫之能違也。則何如？曰：著于易，則云履道坦坦。紀於書，則云必求諸道。詠於詩，則云周道如砥。五千言未出，道之名已先立矣。況彼之所謂道者，乃法乎自然。如其空無來原，自然生道，則清涼判爲無因；如其本于自然，方乃生道，則清涼判爲邪因。無因邪因，皆異計耳，非佛之所謂道也。佛道，則萬法由乎自心，非自然，非不自然。經言阿耨多羅三藐三菩提者，是無上正覺之大道也，向非自然，何況法自然者。
竊怪今時造業者多，通道者寡，菩薩既度生無已，何不分身示現，化誘群迷？且昔佛法東流，自漢魏以迄宋元，善知識出世，若鱗次然；元季國初，猶見一二，近胡寥寥無聞？如地藏願度盡衆生，觀音稱無刹不現，豈其忍遺未度之生，亦有不現之刹耶？久而思之，乃知菩薩隨緣度生，衆生無緣則不能度；喻如月在天上，本無絶水之心，水自不清，月則不現。況今末法漸深，心垢彌甚，菩薩固時時度生，而生無受度之地，是則臨濁水而求明月，奚可得乎？
復次，今時造業，惟殺尤甚。無論四海之廣，即此一邑，于一日中所殺生命，牛羊犬豕、鵝鴨魚鱉，動以千萬，其細微者何可勝數。而春秋二時，饗天地，祀鬼神，蒸嘗于祖考，報德報功于先聖先賢，牲牷之用，不知其幾；而天地不矜，鬼神不憐，祖考不知，先聖先賢不潛爲禁止。至於如來，仁覆天地，慈攝鬼神，恩踰祖考，德冠于諸聖賢，何不稍示神通，或俾現受惡報，或令還著本人，則誰不戰懼改悔，而漠然若罔聞者，何也？久而思之，乃知今牛羊等，因昔造殺，報在畜生。彼旃陀羅，即前所殺，轉爲能殺，因緣會遇，始暢本懷，定業使然，無能救者，俟其業盡，然後報息。雖天中天、聖中聖，亦末如之何也已。況宿報甫平，新殃更造，因果相循，吾不知其所終也。且往者莫諫，來者可追。則今斷殺因，後無殺果，如來明訓，彰如日星，爲諸衆生而救殺業，不已至乎？
友人處偶見野史一帙，及前輩警世詩偈，頗多增減舊文。因思古今著述，儒籍除六經論、孟，梵典除佛菩薩經論，及出自名稱最顯赫諸大老，慎不敢動，其餘亦頗隨意增減。夫流通善法，利濟衆生，實出美心良意，而委任他人，俾之仇校，以致如是。願躬自主之；苟存殷重之心，必有爲吹藜者。
昔佛行田間，見遺橐在地，指之曰：毒蛇，毒蛇。言已徑去。有耕夫荷鋤往擊之，則遺橐也。持而歸，得金數鎰，大喜過望。俄而聞于王，責令輸官，以爲獻少匿多，楚掠備至，征索無已，並其恒産俱盡。他日遇佛，泣曰：瞿曇誑我，瞿曇誤我。佛言：向汝道毒蛇，是毒蛇否？嗟乎，今之螫於毒蛇者衆矣。螫而無悔，而復受其螫者亦衆矣。豈獨一耕夫哉？
有僧業楞伽，偶會緇素。一居士，儒生也，斷肉茹素，同列相與咻之。楞伽僧不唯不解衆咻，反從而和之、勸之。生不得已，爲一舉筷。噫，此僧他日讀楞伽，至佛言有無量因緣不應食肉，不知作何面貌？
世人于朋友戚屬，見有斷肉茹素者，不驚以爲奇，則笑以爲愚。夫人之與畜，同一肉聚耳；肉人不食肉獸，此天理人情之所必至也，亦何足奇，而況謂之愚乎？吁，衆生之迷昧也極矣。
有誦六祖偈云：惠能没伎倆，不斷百思想。對境心數起，菩提作麽長。揚揚自謂得旨，便擬縱心任身，一切無礙。坐中一居士斥之曰：大師此偈，藥卧輪能斷思想之病也。爾未有是病，妄服是藥，是藥反成病。善哉言乎。今更爲一喻：曹溪之不斷百思想，明鏡之不斷萬像也；今人之不斷百思想，素縑之不斷五采也。曹溪之對境心數起，空谷之遇呼而聲起也；今人之對境心數起，枯木之遇火而煙起也。不揣己而自附於先聖者，試閒處一思之。
天知地知，子知我知，楊伯起語也。議者謂人己之知異矣，天地則無二知也。愚少時亦以爲然，後讀内典佛駡意經，有四知之説，正與此同。蓋云天神知、地神知、彼心知、我心知也。華嚴·世主品主天主地、主日主夜、主山主海等，莫不有神，則伯起之説非謬。故知先賢語未可輕議。
五行之在世間，春夏秋冬而中氣也，東西南北而中方也，天之經也，地之緯也，自然之理，而亦必然之勢也。乃佛經不曰五行，而曰四大，説者曰：地水火有五行之三矣，金攝於地，木攝於風，則四未嘗不五也。此説良是，而未盡也。宇宙之内，則羅之五行足矣；統論乎宇宙之外，而要其成住壞空之極致，則四大始足以該之，而猶未盡也。地水火風，又繼之空也、識也、念也，而成七也。此何説也？地之質最爲凝實，水之質不實而流衍，火之質至不可捉摸，而風則有氣而無質矣，空則並氣而無之矣，然後會歸於識，發動於念，從粗及微，通名七大而始盡也。彼五行者，地水火風之分布，而成天、成地、成人物者也。五行狹而四大廣也。
憶昔童子時，戲與諸童子相問難，謂天地盡處當作何狀？將空然皆太虚歟，則此空者又何所止？將結實如垣壁歟，則此實者又何所止？諸童子無以應，笑而罷，而予則隱隱礙於胸中也。彼山海經所謂東西相去二億里，南北相去一億五萬里，只據一方，誠管窺而已。後閲内典，至虚空不可盡，世界不可盡，意始大豁，以爲非佛不能道。嗟乎，此未易言也。
因世界以推年劫，自今而追昔，昔何所始？自今而要後，後何所終？彼太極圖言太極而兩儀、而五行、而萬物，則太極爲始。經世書約一元之數，而該之以十二萬九千六百年，則元之初爲始。然太極又何始？元之初又何始？縱令如歲序，然今歲之前有往歲，而往之又往，誰爲最初之祖始乎？又何時爲畢竟盡處，不復更始之永終乎？則冥然似醉。後讀内典，至佛言無始，又言劫數不可盡，意始大豁，以爲非佛不能道。嗟乎，此又未易言也。
韓信，楚士也。背楚之漢，楚卒以信困，漢以信興。夫前後一信耳，而二國之興廢因之，善用與不善用之故也。六根在人，不善用之則名六賊，善用之則種種神通妙用耳。煩惱即菩提，豈不信哉？雖然，高帝之於信，始待之猶夫人，而蕭相國奇之；既而請假王不之許，幾至僨事，而留侯成之。然則補偏救敝，默轉而潛維者，智臣之力也。學道莫先智，亦復如是。
道場中放赦，僧、道二門時有之。夫道崇天帝，不知此赦何人？自忉利天宫領下人世，今羽士自爲之，不幾於僞傳聖旨耶？僧奉佛，而佛在常寂光中，畢竟王何國土、都何城邑、統何臣民、詔敕制誥出何官僚，而亦效彼道流，作爲赦書，此大可笑。今僧莫覺其非，齋家亦莫覺其非，何也？無已，則有一焉：奏請於天，乞其頒赦，允與否，唯天主之而已。若佛則慈悲普覆，猶如虚空，無一衆生不度，而奚以赦爲也？
水陸齋爲普度盛典，金山儀文，相傳昔于大藏放光。今藏無此文，世遠不可考，未知盡出梁武皇祐律師否？若夫始終條理，詳而有章，凡聖交羅，約而能盡，辭理雙得，則四明磐師所輯六卷之文最爲允當。況金山者費廣而難舉，四明者財省而易成，正應流通無盡。而舉世莫之行，浙諸郡亦莫之行，唯本境僅行之，而又不直按其原本，增以閒文，雜以冗舉，反於緊要處疏略，可慨也。但第五卷説法開導處，備陳三觀之旨，稍似過於繁密；更得簡直易曉，則幽明愚智，兼利不遺，盡美矣，復盡善矣。
世有言：人不宜見僧過，見僧過得罪。然孔子聖人也，幸人知過；季路賢者也，喜過得聞。何僧之畏人知而不欲聞也？蓋不見僧過，爲白衣言耳，非爲僧言也。僧賴有此，罔行而無忌。則此語者，白衣之良劑而僧之砒酖矣。悲夫。
楞嚴徵心，謂心不在内者，指真心也；若妄想心，則亦可云在内。此意微妙，未易與不知者道。世書曰：心藏神。神即妄想别名，其所稱心，則肉團之謂耳。有義學輩聞予言，摇首不信。今請以事明之：人熟寐，戲以物壓其心則魘；或自手誤掩其心亦魘；又戲畫睡人面，有至魘死者，此在内之明徵也。義學曰：如是，則真妄成二物矣。曰：子徒知真妄不二，不知真妄一而常二、二而常一也。不觀水與冰乎？水冰不二，孰不知之？而水既成冰，水流動而無定方，冰凝實而有常所；真無方，妄有所，亦猶是也。從真起妄，妄外無真，由水結冰，冰外無水，故其體常一而用常二也。義學曰：此子臆見，終違楞嚴，有據則可。曰：有據。據在楞嚴，諸君自不察耳。經云：一迷爲心，決定惑爲色身之内。雖在色身之内，不妨體遍十方；正遍十方之時，不妨現在身内。此意妄想破盡者方能證之，吾與子尚在妄想中，葛藤且止。
黄魯直之言曰：深求禪悦，照破生死之根，則憂畏淫怒無處著脚。但枯其根，枝葉自瘁。此至論也，但未明言孰爲生死根者。又禪悦下，要緊在照破字。若得禪悦便謂至足，則内守幽閒，正生死根耳。須是窮參力究，了了見自本性，則生死無處著脚。生死尚無處著脚，憂畏淫怒何由而生？
子輿氏設齊人之喻，分明似一軸畫，又似一堂排場戲劇。其模寫形容，備諸醜態，讀此而不惕然悔悟者，木石也。雖然，名利固世情之常，在有家者未足深責；染衣而齊人，吾不知其何心也？吁乎，傷哉。
羊祜遺敵帥以酒，衆難之，帥飲不疑，曰：豈有酖人羊叔子哉？非真誠素孚，安能感人一至於是？今號爲釋子者，其取信六道衆生，必如是而後可。又唐文皇縱死囚，約之來歸，歸不失期，雖後人作論駁難，而要之文皇此舉，實千古所稀有，胡可訾也？非真誠素孚，安能感人一至於是？今號爲釋子者，其不疑六道衆生，亦必如是而後可。易曰：中孚，豚魚吉。吾以二事觀之，信然。
先德云：譬如敝人執燭，不以人敝故，不取其照。即孔子不以人廢言意也。藉口者遂謂師不必擇賢，但資其學識言論足矣；彼自不德，我何與焉？遂依之不違。寧知芝蘭鮑魚，漸染成性乎？論語曰：不以人廢言。又曰：因不失其親，亦可宗也。胡不合而觀之。
予昔在鍊磨場中，時方丈謂衆云：中元日當作盂蘭盆齋。予以爲設供也。俄而無設，唯念佛三日而已。又聞昔有院主爲官司所勾攝，堂中第一座集衆救護，衆以爲持誦也，亦高聲念佛而已。此二事，迥出常情，有大人作略，真可師法。彼今之念佛者，名爲專修，至於禱壽命則藥師經，解罪愆則梁皇懺，濟厄難則消災咒，求智慧則觀音文，向所念佛，束之高閣，若無補於事者。不思彼佛壽命無量，況百年壽命乎？不思念彼佛能滅八十億劫生死重罪，況目前罪垢厄難乎？不思彼佛言：我以智慧光，廣照無央界。況時人所稱智慧乎？阿伽陀藥，萬病總持；二三其心，莫肯信服。神聖工巧，獨且奈之何哉？
或曰：不作伎樂，及不往觀聽，此沙彌律，非菩薩道也。古有國王大臣，以百千伎樂供佛，佛不之拒，則何如？愚謂此有三義：一者聖凡不可例論，二者邪正不可例論，三者自他不可例論。我爲法王，于法自在，逆行順行，天且不測，大聖人所作爲，非凡夫可得而效嚬也，一也。編古今事而爲排場，其上則香山目連，及近日曇花等，以出世間正法感悟時人；其次則忠臣孝子義士貞女等，以世間正法感悟時人，如是等類，觀固無害。所以者何？此不可觀，則書史傳記亦不可觀。蓋彼以言載事，此以人顯事，其意一也。至於花月歡呼，干戈鬥鬨，誨淫啟殺，導欲增悲，雖似諷諫昏迷，實則滋長放逸，在白衣猶宜戒之，況僧尼乎？二也。偶爾自觀猶可，必教人使觀則不可，三也。慎之哉。
夢中忽憶二尊人病且亟，悲甚。既而曰：猶可爲也。則稍自慰。正擬極力療治，俄而夢也，復悲甚。既而復自慰曰：猶可爲也。吾今此身，父母遺體也。及吾尚存，以父母遺體，力行善事，是吾親滅而不滅也，況力學無生乎？失今不自淬礪，是則大可恨耳。宏乎，爾安得晏然而已乎？
詩詠鳥，謂出自幽谷，遷于喬木，蓋别是非、慎取捨之論也。昔德山作青龍鈔，初以爲三祇鍊修乃得成佛，而南方魔子謂一悟了畢，吾當往滅其種以報佛恩。當是時，是一片真實好心，耿耿於懷，特不自知其所見之謬耳。及夫受指教於婆子，親見龍潭，而積歲所寶所重，棄之如腐草，故能終成大器，震耀末法也。向使封滯臆見，我慢自賢，喻如寠人，珍秘燕石，反謗賈胡，謂嫉己寶，雖有百婆子、千龍潭，其將若之何？
三迦葉、目犍連諸阿羅漢，先師外道已有成驗，自負不淺淺矣。而一聞佛、一見佛，幡然改圖，積歲所尊所崇棄之如鴻毛，故能續佛慧命，師表萬世也。向使先入之言牢主於中，硬豎刹竿，堅壁自固，喻如病者死守舊醫，縱有新方，掉首不顧，雖千佛出世，其將若之何？
憶在家時，一兒晚索湯餅，時市門已掩，家人無以應，丸米粉與之，啼不顧，其母恚甚。予曰：易事耳，取米丸匾之。兒入手，啞然而笑。時謂兒易誑若此。因知今人輕浄土重禪宗者似焉，語以丸湯餅之浄土則啼，易以匾米丸之禪宗則笑，此真與兒童之見何異？嗟夫。
貧者憂無財，慕富人之爲樂，而不知富人有富人之憂也。賤者憂無官，慕貴人之爲樂，而不知貴人有貴人之憂也。貧者、賤者、富者、貴者，各憂其所不足，慕王天下者以爲窮世人之樂，而不知王天下者有王天下之憂也，而猶不知其憂之特甚也，而猶不知其反慕乎群臣百姓之爲樂也。嗚呼，悉妄也。惟智人能兩無憂樂；而住于無憂樂者，亦妄也。非大悟大徹，無自由分。
末法人業經論，其所尚，多在名繁相劇而難爲記持者，義幽理晦而難爲剖析者，文隱句澀而難爲銷會者。以是騁辯博，誇新奇，而衲僧脚根下一大事因緣置之罔聞。又寧知彼名相義理文句，皆從此中流出；是則攻枝葉而昧根原，永嘉所以浩歎也。故曰但得本、不愁末，祗恐時人於此信不及、放不下耳。
漢莊伯微，每于日落時，面對西北，想崑崙山。久之，見崑崙仙人，傳法得度。此彷彿與西方日觀相似，但彼屬妄想，不修正觀耳。久積妄想，以精誠之極，尚得遂其所見，況一心正觀，三昧成就，而不往生者哉？
吴郡刻一書，號禪餘空諦，下著不肖名，曰雲棲袾宏著。刻此者本爲殖利，原無惡心，似不必辯；然恐新學僧信謂不肖所作，因而流蕩，則爲害非細，不得不辯。書中列春夏秋冬四時幽賞，凡三十三條，姑摘一二以例餘者：一條云孤山月下看梅花，中言黄昏白月，攜樽吟賞。夫出家兒不于清夜坐禪，而載酒賞花，是騷人俠客耳；不肖斤斤守分僧，安得有此大解脱風味？一笑。一條云東城看桑麥。不肖住西南深山中，去東城極遠，不看本山松竹，而往彼看桑麥耶？一笑。一條云三塔基看春草。平生不識三塔基在何所，一笑。一條云山滿樓觀柳，中言樓是不肖所構。自來無寸地片瓦在西湖，何緣有此别業？一笑。一條云蘇堤看桃花，中以桃花比美人。此等淫豔語，豈剃髮染衣人所宜道？即不肖未出家時亦不爲也。一笑。一條云蘇堤觀柳，中引如詩不成，罰依金谷酒數。不肖從出家不曾與人聯詩，何況鬥酒。一笑。一條云雪夜煨芋談禪，中所談皆鄙淺語，何人被伊唤醒？一笑。諸好心出家者，當知不肖定無此語。既作緇流，必須持守清規，飭躬勵行，毋錯認風流放曠爲高僧也。袾宏謹白。
譬如王師討伐，臨陣格鬥，以殺賊爲全勝。而殺賊者或劍或槊，或錘或戟，乃至矢石，種種隨用，唯貴精於一技而已。以例學人，則無明惑障，如彼賊人；種種法門，如劍槊等；破滅惑障，如獲全勝。是知無論殺具，但取殺賊；賊既殺已，大事斯畢。所云殺具，皆過河筏耳。不務其大，而沾沾焉謂劍能殺人、槊不能殺，豈理也哉？參禪者譏念佛爲著相，勵行者呵修定爲落空，亦猶是也。故經云：歸元無二道，方便有多門。先德云：如人涉遠，以到爲期，不取途中强分難易。
般若心經曰：般若波羅蜜多，是大神咒，是大明咒，是無上咒，是無等等咒。蓋指般若爲咒，非指揭諦揭諦四句也。今人但知咒屬密部，而般若心經顯部也，是顯部亦咒也，此持咒家所忽焉而不察者也。又阿彌陀佛四字，悉皆梵語，使前人不加注釋，與大明、准提密部何别？今人但知大明、准提爲咒，而彌陀佛名也，是佛名亦咒也，此持咒家所忽焉而不察者也。
相傳孔子號儒童菩薩。或曰：吾夫子萬代斯文之祖，而童之。童之者，幼之也。幼之者，小之也。彼且幼小吾師，何怪乎儒之辟佛也。又僧號比丘。丘，夫子諱也。比者，並也。僧，佛弟子，而與夫子並。彼且弟子吾師，何怪乎儒之辟佛也。是不然。童者，純一無僞之稱也。文殊爲七佛師，而曰文殊師利童子；善財一生得無上菩提，而曰善財童子；乃至四十二位賢聖，有童真住，皆歎德之極，非幼小之謂也。故曰大人者，不失其赤子之心者也。若夫比丘者，梵語也。梵語比丘，此云乞士，亦云破惡，亦云怖魔。比非比並之謂，丘非丘陵之謂，蓋僅取音不取字也。例如梵語南無，此云歸命，南不取南北之南，無不取有無之無也。噫，使夫子而生竺國，必演揚佛法以度衆生；使釋迦而現魯邦，必闡明儒道以教萬世。蓋易地則皆然。大聖人所作爲，凡情固不識也。爲儒者不可毀佛，爲佛者獨可毀儒乎哉？
先德有言：臨濟若不出家，必作渠魁，如孫權、曹操之屬。曷爲乎以臨濟擬孫、曹也？蓋擬智，非擬德也。袁紹謂生子當如孫仲謀，而孔明亦言曹操用兵，仿佛孫、吴，智可知矣。使其不以此智外役，而以此智内旋，舉平生神機妙算，盡抵在般若上，則于道何有？又古云：悉達若不出家，必作轉輪聖王。此兼智兼德之論也，大小殊而其意一也。
台、雁號兩浙名山，而雁蕩尤奇，有輕千里裹糧而往遊者。予昔應太平之請，去雁蕩僅一由旬。期滿，院主白予爲雁蕩遊。予欲往，而沂然從游者百餘衆。因計彼山久無接待，徘徊歷覽，往返不下半月，費粟數石，院貧不能支，遂堅執已之。衆怏怏，乃慰之曰：雁蕩之勝，在震旦中尚有過之者。即震旦最勝處，不及天宫；天宫輾轉最勝處，不及西方極樂世界。公等不慕極樂，而沾沾雁蕩是慕，何也？竟不去。
唐宰相杜黄裳，臨終自悔不得爲僧，命剃染以殮。又宋名執政某，遺命亦然。此非宿世堅持正因，焉能居大位而醒然不昧；風火散時，具如是耿耿操略。然有二説：或一念之迷，至死反本；或故爲示現，警悟同流，是未可知也。
妙喜自言：昔時爲無眼長老胡亂印證，後見圓悟老人始得大徹。乃立誓自要，定不以佛法作人情。妙喜可謂大慈大悲，真萬世人天眼目也。惜予生晚，不獲親承爐韝，爲可恨耳。然妙喜謂無眼長老以東瓜印子印學人，今學人多以東瓜印子印自己，妙喜見之，又當何如？
古德示衆云：黄梅衣缽，非但時時勤拂拭者不合得，直饒何處惹塵埃亦不合得，且道畢竟作麽生，合得衣缽？一僧下九十九轉語，不契。最後云：定要他衣缽作甚？古德乃忻然肯之。噫，師可謂殺人須見血，弟子可謂直窮到底者矣。
楞嚴擇選圓通，獨取耳根。然世尊爲一期化導之主，而以見明星悟；飲光爲萬代傳燈之祖，而以見撚花悟，皆屬眼根者，何也？此有二義：一者隨衆生義。此方真教體，清浄在音聞故。二者遺著義。衆生處處著，聞圓通獨向耳根，便謂餘根不能入道故。是故豪傑之士，根根圓通，如大福德人，執石成寶。善讀楞嚴者詳之。
或疑：華嚴謂極樂僅勝娑婆，而大本彌陀經言勝十方，何也？一説：勝十方者，止是相近娑婆之十方，非華藏世界之十方也。其説亦是，而猶未盡。良由僅勝之説，蓋以晝夜相較。故云娑婆一劫，爲極樂一晝夜；極樂一劫，爲袈裟幢一晝夜；輾轉歷恒沙世界，以至勝蓮華。乃專取時分短長之一節，非全體較勝劣也。不然，人間千萬年，爲地獄一晝夜，將地獄勝人間耶？又例之：若定執身量之長短較優劣，則盧舍那佛僅高千丈，而修羅高八萬四千由旬，將修羅勝舍那耶？是故謂極樂勝十方，即廣遠言之，亦自不礙。
先德開示學人，謂我今亦不論你禪定智慧、神通辯才，只要你下一轉語諦當。學人聞此，便晝夜學轉語，錯了也。既一轉語如是尊貴、如是奇特，則知定不是情識卜度見解依通所可襲取。一蓋從真實大徹大悟中自然流出者也。如其向經教中、向古人問答機緣中，以聰明小智模仿穿鑿，取辦於口，非不語句尖新；其實隔靴抓癢，直饒一刹那下恒河沙數轉語，與自己有何交涉？今莫管轉語諦當不諦當，且拋向不可説不可説世界之外，只牢守本參，密密用心，時時不舍，但得悟徹時，豈愁無語？吾雖鈍根，不敢不勉。
法華一經，天台之爲玄義、文句也，大而詳；温陵之爲要解也，精而約。天台尚矣，温陵亦不可輕也。或曰：先閲要解，後參之玄義、文句，其勝劣相去遠甚。而云温陵不可輕者，何謂也？夫温陵生天台後，玄義、文句等書皆所歷覽，其銖銖而分，縷縷而辯，非不知之。第其解以要名，正取直捷簡徑；而復繁詮曲釋，窮遠極深，則博而非要矣。況列科多用天台舊文，其不用者亦自有意；中間解文豎義，或得或失，學者宜虚心平氣而玩之可也。
前云中有得失，試舉其失：經云五衆之生滅，要解謂是五趣。然五衆者，五藴之别名，智論反覆明之；而曰五趣者，失於考也。試舉其得：如藥王焚身，要解謂妙覺圓照，離於身見，得藴空故，乃能如是；若不達法行，空慕其跡，徒增業苦。蓋發天台之所未發，而深有益於後學者也。
嘉禾朱懋正，言其曾大父學諭公既歸田，以所得俸金，構小屋於郊外，讀書其中，扃户謝客，雖子姪姻戚，以至邑令長，罕得睹其面。獨一老友，每晡時來，共弈數局，飲數行，浩歌數章，則入暮矣，乃就寢。率以爲常，與世隔絶，如在窮谷深山中。年八十九，月夜登橋失足，微疾。二子迎歸，將終，援筆諄諄誨以道義，不及瑣細家務。書畢，瞑目逝。俄開目云：尚欲囑嘉定。嘉定者，公之孫，初成進士，宰嘉定。於是復爲書，教以始終清介，毋宦成渝其晚節。因擲筆長往。噫，公未聞佛法，而臨行磊落瀟灑，有久修所不及者，何故？良由心無係累，佛法已思過半。彼終日喃喃誦經説法而心不浄，末後慞惶揮霍，反俗士之不若，亦何怪其然乎。吾於是有感：向使公得聞佛法，以彼幽潛孤絶之力，盡心於般若，奚患大事之不明乎？吾於是重有感。
僧問古德：如何是本身盧舍那？答云：與我過拂子來。俄而曰：置舊處。僧理前問，曰：古佛過去久矣。又云：未了之人聽一言，只這如今誰動口。後人由此以舉手動足開口作聲便爲真佛，是則誠是，而實不是，所謂認賊爲子者也。遂將柏樹子、麻三斤、翠竹黄花、鳥銜猿抱等一概認去，豈不誤哉？俱胝遇問，即豎一指；魯祖見僧，回身面壁。昔人道：我若看見，拗折指頭。予亦云：待渠回身，攔胸踏倒。
晦庵先生辟佛，空谷力爲辯駁矣。雖然，晦庵亦有助佛揚化處，不可不知也。其解孟子曰：五十非帛不暖，未五十者不得衣也。七十非肉不飽，未七十者不得食也。夫獸毛蠶口害物傷慈，佛制也；必五十乃衣帛，則衣帛者鮮矣。食肉者斷大慈悲種子，佛制也；必七十乃食肉，則食肉者鮮矣。今孩提之童，固已重裘純纊衛其形，烹肥割鮮飫其口，曾不待壯，而況老乎？使晦庵之説行，寧不爲佛法少助？咎晦庵者不之察，吾故爲闡之。
人恒病執著，然亦不可概論。良由學以好成，好之極名著。羿著射，遼著丸，連著琴，與夫著弈者至屏帳垣牖皆森然黑白成勢，著書者至山中木石盡黑，學畫馬者至馬現於床榻間，夫然後以其藝鳴天下而聲後世。何獨於學道而疑之？是故參禪人，至於茶不知茶，飯不知飯，行不知行，坐不知坐，發篋而忘扃，出廁而忘衣；念佛人，至於開目閉目而觀在前，攝心散心而念恒一，不舉自舉，不疑自疑，皆著也。良由情極志專，功深力到，不覺不知，忽入三昧。亦猶鑽鐩者，鑽之不已而發焰；鍊鐵者，鍊之不已而成鋼也。所惡于著者，謂其不知萬法皆幻，而希果之心急；不知一切唯識，而取相之意深，是則爲所障耳。概慮其著，而悠悠蕩蕩，如水浸石，窮歷年劫，何益之有？是故執滯之著不可有，執持之著不可無。
數輩好古者，群居一堂，各出其古以相角。有出元宋五季時物者，衆相與目笑之。已而唐，而晉，而漢，而秦，而三代，恨不得高辛之鐺、燧人之鑽、神農之琴、太昊之瑟、女媧氏所鍊五色石之餘也。一人曰：諸君所畜誠古矣，非太古也，非太古之太古也。衆曰：然則日月乎？曰：未古也，有天地然後有日月。然則天地乎？曰：未古也，有虚空然後有天地。然則虚空乎？曰：未古也。吾所畜，日月未生，天地未立，空劫以前之物也。諸君不吝千金以博一爐一瓶一書一畫，而不知寶其最古，亦惑矣。衆相視無語。
俄而曰：子之古，人所同也，非子所獨也，奚貴焉？曰：同有之，同迷之，迷則不異於無。雖謂吾所獨，非過也。曰：吾輩之古，歷歷可觀，子之古安在？其人展兩手示之，衆復相視無語。
昔劉歆初定古文春秋左氏及毛詩、尚書等，時儒嫉之，議論蜂起；晦庵作濂溪太極圖解，書一出而衆喙交集；乃至南嶽創般若之旨，初祖開直指之禪，義學不然其言，加以毒害，況今人乎？議禮之家，名爲聚訟。甚哉立義之難，不可不慎也。
或言父母之喪，不作佛事，此晦庵家禮也。嗟乎，世遂有生子、登樞要、饒財寶，而不得其爲己禮一佛，誦一四句偈，飯一沙門。復于七七日中，宰牲牢致胙於宗族交遊，以爲崇正道、辟邪説。不知只以增親之業，助其沉淪，死者有知，當撫膺痛哭於泉下矣。反不及貧人之子，得報其親也。豈不重可哀哉？顔氏家訓，古今人所讚歎，而其間獨曰必作佛事。顔、朱皆賢者也，試合而觀之。
真誥云：鮑勔未知道，但朝暮扣齒不息，鬼使不能取。蓋扣齒集身中之神，神不離，故鬼不得近。向使以扣齒之力修真，何真之不成？予謂豈獨修真，以扣齒之力，念念扣己而參，何佛之不成乎？夫身中之神，只是一精魂耳，力尚伏鬼，況經云受持一佛名者，有百千大力天神爲之擁護。又云念佛之人，佛住其頂；今也勤爲扣齒之細故，而甘舍念佛之大道。惜哉。
古所稱門庭高峻者，如浄名示疾，諸阿羅漢俱云我不堪任詣彼問疾，文殊亦云彼上人者難爲酬對，是也。嗣後宗門諸大老，或棒或喝，或豎指，或張弓，或垂一則語，如木札羹不可味，如太阿劍不可觸，如水中月不可執捉，非久參上士，莫敢登其門者，是之謂門庭高峻也；豈駕尊示威，厲聲作色之謂哉？
魔大約有二：一曰天魔，二曰心魔。天魔易知，且置勿論。心魔者，不必發風發癲，至於褻尊慢上，無復顧忌，囚首褫衣，不避譏嫌，而後爲魔也。一有所著，如耽財耽色、耽詩耽酒、耽書耽畫等，亦魔也。豈唯此哉？妄意欲功蓋一時，名垂百世，亦魔也。豈唯此哉？即修種種諸善法門，妄意希望成佛，亦魔也。豈惟是哉？即如上所説諸魔，普悉無之，而曰我今獨免於魔，亦魔也。微矣哉，魔事之難察也。
爲僧于正法之世，惟恐其分别人；爲僧於末法之世，惟恐其不分别人也。何也？末世澆漓，薰蕕雜處，苟藻鑒不審，決擇失真，以是爲非，認邪作正，宜親而反疏之，宜遠而反近之，陶染匪人，久而與之俱化，劫劫生生，常爲魔侣。參方可弗具眼乎哉。
一失人身，萬劫不復，此語誰不知之？知之而漫不加意，與不知同。昔須達爲佛營室，佛視地上螻蟻，而謂達言：此蟻毗婆屍佛以來，經今七佛，尚在蟻身。夫一佛出世，歷年甚久，矧曰七乎？釋迦而後，過五百餘萬歲而慈氏下生，名第八佛，未知此蟻脱故身否？縱脱蟻身，未知何日當得人身也。今徒見舉目世人，比肩相摩，而不知得之之難如是；既得人身，漠然空過，真可痛惜。予之懈怠空過，不能不深自痛惜，而並以告夫同志者。
高峰自敘悟由，而曰：不信有這般奇特事，事怕有心人故也。此語彼所自證，真實不虚，學道人所宜諦信。且何名有心？世間一技一藝，其始學不勝其難，似萬不可成者，因置不學，則終無成矣；故最初貴有決定不疑之心。雖復決定，而優遊遲緩，則亦不成；故其次貴有精進勇猛之心。雖復精進，或得少而足，或時久而疲，或遇順境而迷，或逢逆境而墮，則亦不成；故其次貴有常永貞固誓不退轉之心。高峰拌一生做個癡呆漢，定要見這一著子明白，是之謂真有心丈夫也。又古云：三昧不成，假令筋斷骨枯，終不休歇。又云：道不過雪竇，不復登此山。又云：不破疑團誓不休。如是有心，何事不辦？予甚愧焉，不敢不勉。
古人得意之後，于深山窮谷中，煨折脚鐺，潛伏保養；龍天推出，然後不得已而應世。後人漸不如古；然予猶及見作經論法師者，作瑜伽施食法師者，學成而年未盛，尚徐徐待之。比來少年登座者紛如矣；佛法下衰，不亦宜乎。
世有恒言：凡大徹大悟，繼祖燈、續佛慧命者，須是三朝天子福、七代狀元才始得。斯言似過，而理實然。昔中峰老人謂：無量劫來生死，今日要與和盤翻轉，豈易事哉？是故十善始得生天，人空方證小果，久積萬行之菩薩尚不免曝腮龍門，則三朝七代猶近言之也，主六合、魁多士猶小喻之也。極之，蓋不可思議功德智慧之所成就也。雖然，亦烏可以難自諉，而付之絶望乎？但決心精進，逢魔不退，遇難轉堅，研窮至理，以悟爲則，不患無相應時節。何以故？以宿世善根難測故。
孔明藤甲之捷，燒諸洞蠻悉成煨燼，其言曰：吾雖有功于國，損吾壽矣。世人咸知殺人爲罪矣，而于牛羊犬豕等日就庖廚，則恬然不知怪，寧思薄乎云爾，烏得無罪？禮云：君無故不殺牛，大夫無故不殺羊，士無故不殺犬豕。世人咸知殺畜之大者爲罪矣，而於蝦蜆螺蛤等，一下筷以千百計，則恬然不之怪，寧思薄乎云爾，烏得無罪？噫，據含靈皆有佛性，則蟻與人一也，何厚薄之足云？如其貴欺賤、强陵弱，則人可殺而食也，亦何厚薄之足云？梵網稱凡有命者不得故殺，其旨深哉。
古人大悟之後，横説豎説，正説反説，顯説密説，一一契佛心印，皆真語實語，非莊生寓言比也。今人心未妙悟，而資性聰利，辭辯捷給者，窺看諸語録中問答機緣，便能模仿，只貴顛倒異常，可喜可愕，以眩俗目，如當午三更，夜半日出，山頭起浪，海底生塵，種種無義味語，信口亂發。諸無識者，莫能較勘，同聲讚揚。彼人久假不歸，亦謂真得，甚至一棒打殺與狗子吃，這裡有祖師麽，唤來與我洗脚，此等處亦復無忌憚，往往效嚬。吁，妄談般若，罪在不原，可畏哉。
凡看古人語録文字，不可專就一問一答、一拈一頌，機鋒峻利，語妙言奇處，以爽我心目、資我談柄，須窮究他因何到此大徹大悟田地，其中自敘下手工夫，刻苦用心處，遵而行之，所謂何不依他樣子修也。若但剽竊模擬，直饒日久歲深，口滑舌便，儼然與古人亂真，亦只是剪綵之花、畫紙之餅，成得甚麽邊事？
蘇子瞻謂某公不學禪，臨終自知時至，諸子求教，教以第一五更早起。諸子不悟，謂爲勤家。公曰不然，謂五更勾當臨死時將得去者是也。昔人云：萬般將不去，惟有業隨身。隨身之業，將得去者也。而業有二：一者事業，二者道業。事業有善有惡，惡業且置，善業則所修之福，道業則所修之慧也。而必以五更者，孟子所謂夜氣也。雖然，更有無所將來，無所將去者，此則不但五更，應念念勾當而不可須臾離也。
東坡詩有遠公沽酒延陶令，佛印燒豬待子瞻之句。予謂大解脱人不妨破格相與，然沽酒猶可，燒豬不已甚乎？假令俠客藉口子瞻，狂僧效嚬佛印，初始作俑，誰當其辜？故此事未可信。古謂詩人托物比興，不必實然，是也。脱有之，子瞻且置，佛印依律趁出院。
米元章謂學書須是專一於是，更無餘好，方能有成。而予聞古之善琴者，亦謂專攻三二曲，始得入妙。斯言雖小，可以喻大。佛言：制心一處，無事不辦。是故心分兩路，事不歸一；情專志篤，三昧速成。參禪念佛人不可不知。
經云：聲聞人於駡者、害者，或嘿然，或遠離。菩薩則不然，更加慈心，愛之如子，方便濟度，故遠勝聲聞，不可爲比。予唯世人恒苦辱之難忍，況不唯忍辱而更慈愛之乎？經又云：衆生無恩于菩薩，而菩薩常欲利益衆生。予唯世人尚有受恩不報，況無恩於己而乃利益之乎？得斯旨者，天下無一人不可與，天下無一人不可化。
曾宗元學士，以中庸、大學參楞嚴，而和合宗門語句，質之雪竇顯禪師。顯云：這個尚不與教乘合，況中庸耶？學士須直捷理會。乃彈指一下云：但恁麽薦取？宗元言下有省。夫一代時教，修行人所據以爲準的者，不與教合，則魔説也。而云然者，是即教外别傳之旨也。傳在教外，則教之所談者何事，夫亦離指見月，而得意於語言文字之表云爾。且世尊拈花，迦葉微笑，萬代宗門傳法之始也。今翻案云：這個尚不與拈花合，花外有别傳也。則何如？古人謂俱胝悟處，不在指頭上；今雪竇彈指，宗元有省，又翻案云：這個尚不與彈指合，指外有别傳也。則何如？
越地安禪，夜作齋，其名曰放參飯，競爲侈靡，勝於午齋，相沿成習久矣。昔有尊宿，聞鄰房僧午後作食，不覺泣下，悲佛法之陵夷也。故僧禁過午食，況夜食耶？律言人間碗缽作聲，餓鬼咽中起火；乃於漏深人静，而砧幾盤盂，音響徹其耳根，又煎煮烹炮，馨香發其鼻識，忘慈悲之訓，恣口腹之欲，于心安乎？或曰：中夜饑，如之何？則代以果核餅餌之類，不煩鍋銚者可也。況持過午者，午後至明，不食纖物；我等晚有藥石，何不知足之甚。
古尊宿開堂安衆，或三百五百，乃至黄梅七百，雪峰盈千，徑山千七百。予初慕之，自悲生晚，不得入彼龍象之聚。今老矣，始知正像末法信非虚語，廣群稠會之中，覓一二真實辦道人尚不可得。故金企羅尊者，三人爲朋乞食；慈明圓禪師，六人結伴以參汾陽。而三人證羅漢，六人成大器。如其取數多，而證者希、成者寡，雖多奚爲？予作僧堂，僅容四十八單，較古人什不及一，兹猶覺其多，仍狹而小之。非無普心，在末法中理應如是。
結社念佛，始自廬山遠師。今之人主社者得如遠師否，與社者得如十八賢否？則宜少不宜多耳。以真實修浄土者，亦如僧堂中人故也。至於男女雜而同社，此則廬山所未有。女人自宜在家念佛，勿入男群，遠世譏嫌。護佛正法，莫斯爲要，願與同衣共守之。又放生社，亦宜少不宜多，以真實慈救生靈者，亦如佛會中人故也。愚意各各隨目所見，隨力所能，買而放之。或至季終，或至歲終，同詣一處，會計所放，考德論業，片時而散，毋侈費齋供，毋耽玩光陰，可也。願與同衣共守之。
世有無賴惡輩，假仗佛名，甚而聚衆，至謀爲不軌。然彼所假，皆云釋迦佛衰，彌勒佛當治世，非廬山遠師蓮社也。遠師勸人捨娑婆而求浄土，其教以金銀爲染心之穢物，以爵禄爲羈身之苦具，以女色爲伐命之斧斤，以華衣美食田園屋宅爲墮落三界之坑井，惟願脱人世而胎九蓮，則何歆何羨？而彼假名彌勒者，正以金銀爵禄女色衣食田宅誘諸愚民，俾悦而從己。則二者冰炭相反，不可不辯也。然蓮社中人，亦自宜避嫌遠禍，向所謂宜少不宜多者，切語也。予曾有在家真實修行文勸世，其大意謂凡實修者不必成群作會，家有静室，閉門念佛可也。不必供奉邪師，家有父母，孝順念佛可也。不必外馳聽講，家有經書，依教念佛可也。不必惟施空門，家有貧難宗戚鄰里知識，周急念佛可也。何以故？務實者不務外也。願爲僧者，幸以此普告諸居士。
古人有言：膽欲大而心欲小。膽大者，謂其有擔當也。心小者，謂其有裁酌也。擔當，故千萬人吾往。裁酌，故臨事而懼，好謀而成。此正論也。至於僧則反是，吾謂心欲大而膽欲小。心大，故帡包十界，荷負萬靈，而弘度無盡。膽小，故三千威儀、八萬細行，持之無敢慢。今初學稍明敏者，近蔑時輩，遠輕昔人，藐視清規，鄙薄浄土，膽則大矣。鞠其真實處，則唯知有己，不知有人，唯知保養顧愛其撮爾之血肉身，不知恢復充滿其廣大之法界量，心則小矣。或曰：黄檗號粗行沙門，非膽大之謂乎？噫，拙於畫虎者，不成虎而類狗。爾所謂膽大者，吾恐不成粗行沙門而成無賴僧也。可弗慎歟。
漢高帝過魯，以太牢祀孔子，史官書而美之。此有二意：一則暴秦焚書坑儒之後，而有此舉；二則帝固安事詩、書毀冠辱儒之主也，而有此舉，故特美其事耳。據孔子之道德，則賢堯舜、配天地、逾父母，雖烹龍炮鳳、煮象炙鯨，亦何足酬恩于萬一，而況騂且角之一物乎？東鄰殺牛，不如西鄰之禴祭，易之明訓也。儀不及物，神將吐之，況于聖人乎？用是例之，其餘可知矣。惜乎自古及今，相沿已久，而莫可挽也。
自昔儒者非佛，佛者復非儒。予以爲佛法初入中國，崇佛者衆，儒者爲世道計，非之未爲過；儒既非佛，疑佛者衆，佛者爲出世道計，反非之亦未爲過。迨夫傅、韓非佛之後，後人又彷效而非，則過矣。何以故？雲既掩日，不須更作煙霾故。迨夫明教空谷非儒之後，後人又彷效而非，則過矣。何以故？日既破暗，不須更作燈火故。核實而論，則儒與佛不相病而相資。試舉其略：凡人爲惡，有逃憲典於生前，而恐墮地獄於身後，乃改惡修善，是陰助王化之所不及者佛也。僧之不可以清規約束者，畏刑罰而弗敢肆，是顯助佛法之所不及者儒也。今僧唯慮佛法不盛，不知佛法太盛，非僧之福，稍制之抑之，佛法之得久存於世者，正在此也。知此則不當兩相非，而當交相贊也。
人知好利之害，而不知好名之爲害尤甚。所以不知者，利之害粗而易見，名之害細而難知也。故稍知自好者，便能輕利；至於名，非大賢大智不能免也。思立名則故爲詭異之行，思保名則曲爲遮掩之計，終身役役於名之不暇，而暇治身心乎？昔一老宿言：舉世無有不好名者。因發長歎。坐中一人作而曰：誠如尊諭，不好名者惟公一人而已。老宿欣然大悦解頤，不知已爲所賣矣。名關之難破如是哉。
予正訛集中，既辨明武帝餓死之誣，而猶未及其餘也。如斷肉蔬食，人笑之，然田舍翁力耕致富，尚能窮口腹以爲受用，帝寧不知己之玉食萬方乎？麵爲犧牲，人笑之，然士人得一第，尚欲乞恩于祖考以爲榮寵，帝寧不知己之貴爲天子乎？斷死刑必爲流涕，人笑之，然是即下車泣罪，一民有罪我陷之之心也，帝寧不知己之生殺唯其所欲爲乎？獨其捨身僧寺，失君人之體，蓋有信無慧，見之不明，是以輕身重法，而執泥太過也。又晉宋以來，競以禪觀相高，不知有向上事，是以遇達摩之大法而不契，爲可恨耳。若因其失國而遂爲詆訾，則不可。夫武帝之過，過於慈者也。武帝之慈，慈而過者也。豈得與陳後主、周天元之失國者同日而論乎？若因其奉佛而詆之，則吾不得而知之矣。
山中有花，共本同枝，而花分大小。大者如梅如李，環繞乎其外；小者如橘如桂，攢簇乎其中。外之數大約八，内之數百有餘。山氓莫之奇，亦莫知其名也。予見而奇之。夫同花而大小異，奇矣；大週邊而小内聚，抑又奇矣。因名之王所：大者心王，小者心所。王數八，外花以之；所數五十有一，内花以之。外於八或有增減，而八者其常也。内恒倍於本數者，所雖五十有一，細分之則無盡也。王外而所内者，王能攝所，所不能攝王也。王五出，所亦五出。而有五鬚者，王單而所復也。外開先，内開晚者，王本而所末也。久沈而今顯，蓋時節因緣之謂也。或曰：是花無豔色，燒之則煙氣惱人，樵者棄而不薪，奚奇焉？嗟乎，此其所以奇也。莊生貴樗木，以其不可材；然不材，人取而薪之。今不可薪，則天下之至無用者極於是。易曰肥遁，其此之謂乎。
昔人有言：雖有駟馬以先拱璧，不如坐進此道。予因是推之，豈惟駟馬拱璧，雖王天下，亦不如坐進此道。豈惟王一天下，雖金輪聖王王四天下，亦不如坐進此道。豈惟王四天下，雖王忉利夜摩，乃至王大千世界，亦不如坐進此道也。然昔云此道，指長生久視之道也。兹圓頂方袍，號稱衲子，將坐進無上菩提之大道，而反羨人間之富貴者，吾不知其何心也。
贊佛身曰金色，蓋取其彷彿近似，非真若人世之所謂金也。天金天銀與世金世銀，例美玉之於碔砆，勝劣自判。蓋天金尚未足以擬佛，況世金耶？其精粹微妙，光瑩明徹，自非凡眼所睹，然不可不知。如今之土木成像，而飾之以金箔，果以爲佛之色相亦只如是，則失之矣。
人生寒思衣，饑思食，居處思安，器用思足，有男思婚，有女思嫁，讀書思取爵禄，營家思致富饒，時時不得放下。其奮然出家，爲無此等累也，而依然種種不忘念，則何貴於出家？佛言：常自摩頭，以舍飾好。然豈惟飾好，常自摩頭曰：吾僧也，頓舍萬緣，一心念道。
蠶之殺命也多而酷，世莫之禁者。謂上焉天子百官，藉以爲章服；下焉田夫野婦，賴以爲生計。然使自古無蠶，則必安於用布而已。若生計，則民之不蠶者什九，蠶者什一，未見不蠶者皆餓而死也。或曰：夫子何爲舍麻而用純？蓋當夫子時，純之用已久，工簡于用麻，夫子姑隨之，知習俗之難變也。又禹惡衣服而美黻冕，冕用純，餘未必用也。意可知矣。
易云：伏羲作結繩而爲網罟，以佃以漁。何聖人爲殺生者作俑也？自古無辯之者，近槐亭王公奮筆曰：洪荒之世，鳥獸魚鼈傷民之禾稼，網罟者，除物之爲民害也，非取物而食之也。此解不惟全物命，覺世迷，而亦有功於往聖矣。但史稱黄帝命元妃西陵氏教民蠶，則何説以通之？予聞有野蠶者，能吐絲樹之枝柯，而取之者不煩於煮繭。意者西陵之教，其野蠶之謂乎？彼家蠶或後人所自作，而非出於西陵乎？不然，成湯解三面之網，以開物之生路，而黄帝盡置之鑊湯無孑遺；是成湯解網，而黄帝一網打盡也。或曰：東坡云：待繭出蛾，而後取以爲絲，則無殺蛹之業。不知出蛾之繭，縷縷斷續，而不可以爲絲也。未必坡之有是言也。
吕文正公既貴顯入相，上所賜予，皆封識不用。上知之，問故。公對曰：臣有私恩未報。蓋公微時，受恩於僧寺也。今相傳公少貧，讀書寺中，候僧食時鐘鳴即往赴。僧厭之，飯訖乃聲鐘。公至大窘，題壁云：十度投齋九度空，可耐闍黎飯後鐘。公及第，僧以紗籠其詩。公至寺續云：二十年前塵土面，而今始見碧紗籠。據前説，則僧何賢；據後説，則僧何不肖也。倘誣枉賢者，則成口業；而世所傳，出野史戲場中，恐不足信。
世間求名者，有學未成而名成，是之謂幸，以不當得而得也。有學成而名不成，是之謂屈，以當得而不得也。故云我輩登科，劉蕡下第，蓋幸與屈之謂也。學道則不然，未有名掛山林，身馳朝市，悠悠揚揚，一暴十寒，而成道業者。亦未有苦志力行，殫精竭神，不退不休，以悟爲則，而道業無成者。蓋求名在人，求道在己，學道人惟宜決心精進而已，毋懷僥倖之圖，勿以枉屈爲慮。
道人著述，非世間詞章傳記之比也。上闡先佛之心法，下開後學之悟門，其關係非小。而使學未精，見未定，脱有謬解，不幾於負先佛而誤後學乎？仲尼三絶韋編，而十翼始成；晦庵臨終，尚改定大學誠意之旨。古人慎重，往往若此，況出世語論，談何容易。青龍鈔未遇龍潭，將謂不刊之典，而終歸一炬；妙喜初承印證，若遽自滿足，焉得有後日事？少年著述，固宜徐徐云爾。
石頭之于六祖，祖知彼機緣不在此，指見青原而大悟。丹霞之于馬祖，亦復以機緣不在此，指見石頭而大悟。乃至臨濟之自黄檗而大愚，惠明之自黄梅而曹溪，皆然也。又不獨此，佛不能度者，度于目連，亦機緣使之也。故學人得遇真善知識，直須起大信敬，今世後世，由之津梁，不可漫焉空過而已。
土之能朽物也，水之能爛物也，必有殘質存焉，俟沉埋浸漬之久而後消滅。若火之燒物，頃刻灰燼。吾以是知般若智如大火聚，諸貪愛水逼之則涸，諸煩惱薪觸之則焚，諸愚癡石臨之則焦，諸邪見稠林、諸障礙蔀屋、諸妄想情識種種雜物，烈焰所灼，無復遺餘。古謂太末蟲處處能泊，惟不能泊於火焰之上；以喻衆生心處處能緣，惟不能緣於般若之上。故學道人不可刹那而失般若智。
予病足，行必肩輿。一夕天始暝，輿人醉而躓，傾蓋，即有數男子攘臂攫予帽者，意謂内人或有金寶嚴其首故也。已而大慚，疾走去。予以是知般若智如大日輪，日輪才滅，而盜賊奸宄出矣；真照才疏，而無明煩惱作矣。先德謂暫時不在，猶如死人，故學道人不可刹那而失般若智。
經言：暑月貯水在器，一宿即有蟲生，但極微細，非凡目所能睹，故濾水而後用。若水在火上，火不熄，水不冷，則蟲不生。予以是知般若智如火煮水，觀照熾而不休，温養密而無間，彼偷心雜惑將何從生？故學道人不可刹那而失般若智。
止觀·治病門中有六字氣，注心下視等語。蓋止觀之道，廣無不該，即治病之法亦於中攝，大都與服藥同意。是以止觀代藥也；止觀之餘緒，非止觀之正旨也。後人不知此意，而養生家引以爲據，遂有外飾禪名而内修道術者，詰之則藉口於天台。故辨之。
世有家業已辦者，於歲盡之日，安坐而觀貧人之役役於衣食也，名曰看忙。世有科名已辦者，於大比之日，安坐而觀士人之役役於進取也，亦名曰看忙。獨不曰世有惑破智成、所作已辦者，安坐而觀六道衆生之役役於輪迴生死也，非所謂看忙乎？吁，舉世在忙中，誰爲看忙者？古人云：老僧自有安閒法。此安閒法可易言哉？雖然，世人以閒看忙，有矜己心，無憐彼心；菩薩看忙，起大慈悲心，普覺群迷，冀彼同得解脱。則二心迥異，所以爲凡聖小大之别。
予入京師，與同行二十餘輩，詣辯融師參禮請益。融教以無貪利、無求名、無攀援貴要之門，唯一心辦道。既出，數年少笑曰：吾以爲有異聞，惡用是寬泛語爲？予謂不然，此老可敬處正在此耳。渠縱呐言，豈不能綴拾先德問答機緣一二，以遮門蓋户；而不爾者，其所言是其所實踐，舉自行以教人，正真實禪和，不可輕也。
禪、講、律，古號三宗，學者所居之寺、所服之衣，亦各區别。如吾郡則浄慈、虎跑、鐵佛等禪寺也，三天竺、靈隱、普福等講寺也，昭慶、靈芝、菩提、六通等律寺也。衣則禪者褐色，講者藍色，律者黑色。予初出家，猶見三色衣，今則均成黑色矣；諸禪、律寺均作講所矣。嗟乎，吾不知其所終矣。
今人於一彝一罌、一書一畫，其遠在上古者，出自名家者，平生歆慕而不能致者，一旦得之，則大喜過望，忻然慰曰：此某某所遞互珍藏者，今幸入吾手矣。曾不思曠劫以來無酬價之至寶，何時入吾手也。況世玩在外，求未必獲，至寶在我，求則得之，亦弗思而已矣。
當此五濁末世，兼以多生積習，而欲斷無明惑、悟自本心，則千萬人中希得一二，亦無足怪。至於不爲惡而爲善，此亦易事；而甘爲不善，吾不知其何心？又復身口意三，欲令攝意不動，而出入無時，起滅無形，定力之難成，亦無足怪。至於制身不爲惡事，制口不發惡言，此亦易事，而甘爲身口之惡，吾不知其何心？
古人不輕許可，必研真核實而後措之乎辭。如贊圓覺疏者曰：其四依之一乎？或浄土之親聞乎？何盡其義味如此也。乃至贊遠公者曰東方護法菩薩，贊南泉趙州者曰古佛，贊仰山者曰小釋迦，贊清涼者曰文殊後身，千載而下，無議之者，何也？真實語也，非今人諂壽諛墓、賀遷秩、壯行色之套子話也。夫著之簡編，勒之金石，將俾信當時而傳後世，而虚譽浪褒，齊佛齊祖，噫，慧日雖自難瞞，蒙學未必無誤矣。
予作放生池，疑者謂魚局于池，攢聚紆鬱，而無活潑之趣，不若放之湖中，或護持官河一段，禁弗使漁，亦不放之放也。予謂此説亦佳，但池之與湖與河，較其利害，亦略相當。池雖隘，網罟不入；湖雖寬，晝夜採捕。陋巷貧而樂，金谷富而憂，故利害均也。又官河之禁約有限，而諸魚之出入無恒，有從外入限中，有從中出限外者，出限則危矣，不若池居之永不出限也，故利害均也。又疑無活潑之趣，則有一喻：坐關僧住一室中，循環經行，隨意百千里而不窮，徜徉自得，安在其不活潑也？復有一喻：今幸處平世，城中之民，以城門之啟閉爲礙；一旦寇兵壓境，有城者安乎，無城者安乎？漁喻寇，池喻城，人以城爲衛，何局也？魚可知矣。
昔崔慎無子，有僧教以盛飾内人，入寺設齋，伺歡喜迎納者，虔奉而厚供之，冀托胎其家。夫出家者，將超三界，成道度生，而乃爲此籠檻以鉤致之；致彼無心出世者猶可，倘墮落一真實道人，其害可勝言哉？慎與僧俱得罪，而僧爲甚。苦哉僧乎，胡不以求子之正道語人乎？
世人以無子爲憂，而富貴者憂彌甚。或曰：不孝莫大於無後，得無憂乎？予曰：然。古人語意自明，蓋謂不娶而無子者，非謂娶而無子者也。娶而無子，奚罪焉？且帝王統馭億兆，非無力置姬妾也，非無方士奇人進藥石也，而有終絶儲嗣者，命也，故不足憂也。乃若所憂則有之：多行不義，奪人之有，絶人之後，離人之骨肉，淩虐他人子女爲己之婢僕者，種種陰險慘毒，皆無子因也，是則可憂也。不作是因而無子者，命也，非我之咎，故不足憂也。
贊西方者，記戒禪師後身爲蘇子瞻，青草堂後身爲曾魯公，遜長老後身爲李侍郎，南庵主後身爲陳忠肅，知藏某後身爲張文定，嚴首座後身爲王龜齡。其次，則乘禪師爲韓氏子，敬寺僧爲岐王子。又其次，善旻爲董司户女，海印爲朱防禦女。又甚而雁蕩僧爲秦氏子檜，居權要，造諸惡業。此數公者，向使精求浄土，則焉有此？愚謂大願大力，如靈樹生生爲僧。而雲門三作國王，遂失神通；百世而下，如雲門者能幾，況靈樹乎？爲常人，爲女人，爲惡人，則輾轉下劣矣。即爲諸名臣，亦非計之得也。甚哉，西方之不可不生也。
或謂：諸師後身之爲名臣，猶醍醐反而爲酥也，猶可也，爲常人則酪矣，爲女人則乳矣，乃至爲惡人則毒藥矣。平生所修，果不足憑仗乎？則何貴于修乎？是大有説。凡修行人二力：一曰福力。堅持戒行，而作種種有爲功德者是也。二曰道力。堅持正觀，而念念在般若中者是也。純乎道力如靈樹者置弗論，道力勝福力，則處富貴而不迷；福力勝道力，則迷于富貴，固未可保也。於中貪欲重而爲女人，貪嗔俱重而爲惡人，則但修福力而道力轉輕之故也。爲僧者，究心於道力，宜何如也？雖然，倘勤修道力，而更助之以願力，得從于諸上善人之後，豈惟惡人，將名臣亦所不爲矣。甚哉，西方之不可不生也。
韓擒虎云：生爲上柱國，死作閻羅王。榮之也。不知閻王雖受王樂，而亦二時受苦；蓋罪福相兼者居之，非美事也。古有一僧，見鬼使至，問之，則曰迎取作閻王。僧懼，乃勵精正念，使遂不至。昔人謂行僧不明心地，多作水陸靈祇，雖未必盡然，容有是理。下生猶勝天宫，天且弗爲，況鬼神乎？甚哉，西方之不可不生也。
介甫擬寒山詩有云：我曾爲牛馬，見草豆歡喜。又曾爲女人，歡喜見男子。我若真是我，只合常如此。區區轉易間，莫認物爲己。介甫此言，信是有見，然胡不云：我曾聞諛言，入耳則歡喜。又曾聞讜言，喜滅而嗔起。我若真是我，只合常如此。區區轉易間，莫認物爲己。而乃悦諛惡讜，依然認物爲己耶？故知大聰明人，説禪非難，而得禪難也。
予初入道，憶子思以喜怒哀樂未發爲中，意此中即空劫以前自己也。既而參諸楞嚴，則云：縱滅一切見聞覺知，内守幽閒，猶爲法塵分别影事。夫見聞泯，覺知絶，似喜怒哀樂未發，而曰法塵分别者，何也？意，根也。法，塵也。根與塵對，順境感而喜與樂發，逆境感而怒與哀發，是意根分别法塵也。未發則塵未交於外，根未起於内，寂然悄然，應是本體；不知向緣動境，今緣静境，向固法塵之粗分别也，今亦法塵之細分别也，皆影事也，非真實也。謂之幽閒，特幽勝顯、閒勝鬧耳，空劫以前自己，尚隔遠在。此處更當諦審精察，研之又研，窮之又窮，不可草草。
慈湖楊氏謂灼見子思、孟子病同原。然慈湖自敘静中所證，空洞寂寥，廣遠無際，則正子思所謂喜怒哀樂未發時氣象也。子思此語，以深經微細窮究，故云猶未是空劫以前自己；若在儒宗，可謂妙得孔氏之心法。甚言至精至當，何所錯謬，而慈湖病之？慈湖既宗孔氏，主張道學，而乃病子思，則夫子亦不足法矣，將誰宗乎？倘慈湖於佛理妙悟，則宜直言極論儒佛同異，亦不應混作此語，似乎進退無據。
天目中峰和尚示衆云：汝若無大力量，不若半間草屋棲身，鶉衣丐食，亦免犯人苗稼。至論也。今出家者，多作有爲功德，奔走一生，於自己脚跟下生死大事置之罔聞，不亦謬乎？或曰：個個都是你，則像毀殿塌，僧將露居而枵腹矣。曰：非然也。汝力量大，任爲之；古人此語，教我等無力量者急先務也。一者大事未明，如喪考妣，則不暇爲。二者見理未徹，因果差錯，所謂有爲之功多諸過咎，天堂未就，地獄先成，則不敢爲。中峰又云：一心爲本，萬行可以次之也。至論也。牛頭之於銜花巖，馬祖之於傳法院，遐哉高風，不可再見矣。噫。
道流作醮事竟，必謝將，大者殺羊豕，小者買見有三牲。其説曰：酬將之護壇場也。不爾，且得罪。嗟乎，昨日設個齋，今朝宰六畜。一度造天堂，百度造地獄，其是之謂乎？夫將，其他吾不能知，只如雲長公之大義天植，王元帥之赤心忠良，彼豈以牲牢之謝介諸懷耶？相沿今古，道流中無一高行者止之，真可悲悼。如恐得罪於將，則近日一江湖無賴，以祈雨鎖械將身，而將不加禍，蓋不與小人較也；而區區爲口腹故，反加禍于修功德之齋家也，有是理乎？敢以告夫明理之士君子。
唐制，正五九月官不蒞任。以蒞任必多宴饗，宴饗必多宰牲，不蒞任者，戒殺也。世人訛傳，以此三月爲惡月，而忌諸吉事，蓋迷其所自耳。今時亦戒正五九月，及十齋日，不得行刑。愛物仁民，聖王好生之心一也。獨惜夫祈晴禱雨，官必禁屠，是明知殺生之爲不善矣，胡不齋月齋日遵古戒殺，而必待難生然後禁？嗚呼。難生而始禁，難未平而禁已解，可勝歎哉。
華亭趙某，詣清浦探親，舟行次，見一人立舟上，諦視則亡僕也。驚問之，答云：見役冥司，今將追取三人耳。問三人爲誰？則曰：一湖廣人，一即所探親也。其第三人不答。又問：得非趙某否？曰：然。趙大駭。至所探親，則已聞室中哭聲矣。益駭甚，趣棹還舍。僕曰：君且無怖，及夜吾不至，則免矣。趙問何故？曰：于路見有爲君解者，以君合門戒殺也。後夜果不至，趙竟無恙。今尚在，已十年矣。萬曆丙午七月記此。
自宋迄元，居士有悟入者，不一而足。宋居士劉興朝，其悟道集自敘悟處甚詳，蓋真有得者。元放牛居士，于無門老人不是不是處悟入，所作是非關，横説豎説，非具大知見者不能道。此二老蹤跡不甚顯，興朝猶載傳燈，放牛罕有知者，吾故表而出之。
宗門答話，有所謂無義味語者，不可以道理會，不可以思惟通故也。後人以思惟心强説道理，則愈説而愈遠。豈惟謬説，直饒説得極是，亦只是鸚鵡學人語而已。圓悟老人曰：汝但情識意解，一切妄想都盡，自然於這裏會去。此先德已驗之方，斷非虚語，吾輩所當深信而力行者也。
鄧豁渠自訟云：爲僧者幹自己事，帶累十方施主，委實難消。誠哉言乎。夫僧人爲自己生死，猶士人爲自己科名也。爲科名故，累諸鄰里親戚供給所需，成名則足以報之，名不成則所負多矣。不解此義而唯嫌信施不廣，豈不大錯。
五臺居士謂予曰：吾知有此道而不克盡力，終其身不樂。今士人不知有此道者，得一第，快心五欲以爲樂。吾既知之，不敢縱欲，而復以王事家事驅馳荏苒。今老矣，失人世之樂，又未得出世之樂，故鬱然終身。此居士實語也。而自昧者多、自覺者少，誰道及此者？居士誠賢乎哉。今出家兒，無王事家事，乃亦一生空過，静焉思之，五内驚栗。
先君子雖不仕，博學而篤行，多格言。嘗謂不孝曰：帶一官字者，慎勿爲之。因問何謂帶一官字？先君子曰：領官錢，織官段，中官鹽，作官保，乃至入官府爲吏書，交結官人，囑託公事之類，皆是也。予再拜服膺。後觀親識中，坐此而敗者十七八。由是推而廣之，即爲官亦所不願。出家後，又推而廣之，不敢妄干有官大人；並誡徒衆，不得乞緣出入於官家，不得倚官勢與人構訟，安貧守分，幸免於大愆。雖遵持佛敕，亦素聞於庭訓也。口澤未忘，曷勝於邑。
道鏡、善道二師作念佛鏡，以念佛與種種法門對舉，皆斷之曰：欲比念佛功德，百千萬億分不能及一。可謂篤信明辨，大有功於浄土矣。獨其對禪宗一章，謂觀心者，觀無生者，亦比念佛功德百千萬億分不能及一，學人疑焉。予以爲正四料簡所謂有禪無浄土者是也。但執觀心，不信有極樂浄土；但執無生，不信有浄土往生，則未達即心即土，不知生即無生，偏空之見，非圓頓之禪也。反不如理性雖未大明而念佛已成三昧者，何足怪乎？若夫觀心而妙悟自心，觀無生而得無生忍，此正與念佛人上品上生者同科，又誰軒輊之有？
國朝洪永間，有空谷、天奇、毒峰三大老。其論念佛，天、毒二師俱教人看念佛是誰，唯空谷謂只直念去亦有悟門。此二各隨機宜，皆是也。而空谷但言直念亦可，不曰參究爲非也。予于疏鈔已略陳之。而猶有疑者，謂參究主於見性，單持乃切往生，遂欲廢參究而事單持，言經中止雲執持名號，曾無參究之説。此論亦甚有理，依而行之，決定往生；但欲存此廢彼則不可。蓋念佛人見性，正上品上生事，而反憂其不生耶？故疏鈔兩存而待擇，請無疑焉。若夫以誰字逼氣下行，而謂是追究念佛者，此邪謬誤人，獲罪無量。
放牛居士，古杭人余氏子，參無門老人，得悟于宋淳祐中。其言曰：大聰明人，才聞此事，便以心意識領解，所以認影爲真。到臘月三十日眼光欲落時，向閻老子道：待我澄心攝念卻與你去。斷不可也，須是急參急悟。放牛此語，可謂吃緊爲人二。若真實徹悟者，他平日踏得牢牢固固、穩穩當當，不動干戈，可以八面受敵，無常到來，安閒自如，不慌不忙，不怖不亂，何更待澄心攝念，勉强支吾耶？所謂急參急悟，吾輩當力圖之。
温公作解禪偈，真學佛不明理者之龜鏡也。但其以言行可法爲不壞身，仁義不虧爲光明藏，特一時救病語，非核實不易之論。夫謹言行、修仁義，在世間誠可貴重，然豈便是金剛不壞之身，神通大光明藏？何言之易也。又以君子坦蕩蕩爲天堂，小人長戚戚爲地獄，理則良然，而亦有執理失事之病。豈得謂愚癡即牛羊，兇暴即虎豹，此外更無真實披毛戴角之牛羊，利牙鋸爪之虎豹乎？吾恐世人見温公辭致警妙，必大悦而深信，其流之弊，撥無因果，乃至世善自足，不復知有向上事；則此偈本以覺人，反以誤人，不可不闡。
景仁自謂：吾二十年曾不起一思慮。景仁之爲賢者信矣，然二十年之久不生一念，或未易及此。顔子尚僅三月不違，則三月外容有念生；趙州尚假四十年方成一片，則未成一片時容有念生。如景仁者，得無粗念雖無，微細思慮潛滋暗發而不自覺歟？吾非輕視景仁，蓋恐得少爲足，而預以自警也。
先輩云：習俗移人，賢智者不免。今一衣一帽、一器一物、一字一語，種種所作所爲，凡唱自一人，群起而隨之，謂之時尚。或尚坐關，群起而坐關；或尚禮懺，群起而禮懺；群起而背經，群起而持準提，群起而讀等韻，群起而去注疏、專白文，群起而齋十萬八千僧，群起而學書、學詩、學士大夫尺牘語，靡然成風，不約而合。獨於刻心勵志，真實參禪念佛者，則有唱而無隨，謂之何哉？
有習静者，獨居一室，稍有人聲，便以爲礙。夫人聲可禁也，鴉鵲噪於庭，則如之何？鴉鵲可驅也，虎豹嘯于林，則如之何？虎豹猶可使獵人捕之也，風響水流、雷轟雨驟，則如之何？故曰：愚人除境不除心，智者除心不除境。欲除境，而境卒不可除，則道終不可學矣。或曰：世尊不知五百車聲，蓋禪定中事，非凡夫所能。然則高鳳讀書，不知驟雨漂麥，當是時，鳳所入何定？不咎志之不堅，而嫌境之不寂，亦謬矣哉。
古人以除日當死日。蓋一歲盡處，猶一生盡處，故黄檗垂示云：預先若打不徹，臘月三十日到來，管取你熱亂。然則正月初一便理會除日事不爲早，初生墮地時便理會死日事不爲早，那堪荏荏苒苒，悠悠揚揚，不覺少而壯，壯而老，老而死；況更有不及壯且老者，豈不重可哀哉？今晚歲除，應當惕然自誓自要，不可明年依舊蹉跎去也。雖然，此打徹二字，不可容易看過，不是通幾本經論當得徹也，不是坐幾炷香不動不摇當得徹也，不是解幾則古德問答機緣、作幾句頌古拈古當得徹也，不是酬對幾句口頭三昧滑溜當得徹也。古人謂于此事洞然如桶底驟脱，爽然如大夢得醒，更無纖毫疑處，然後可耳。嗟乎，敢不努力。
淺浄土者，以爲愚夫愚婦所行道。天如斥之，謂非鄙愚夫愚婦，是鄙馬鳴、龍樹、文殊、普賢也。故予作彌陀經疏鈔，乃發其甚深旨趣；則又以爲解此經不宜太深，是畢竟愚夫愚婦所行道也。佛謂此經難信之法，不其然乎？
或謂不宜太深者，此經本淺，鑿之使深，故不可。噫，法華以治世語言皆即實相，而此經横截生死，直登不退，寧不及治世語言乎？或又謂此經屬方等，疏以爲圓，則不可。噫，觀經亦方等攝也，智者圓之。圓覺亦方等攝也，圭峰圓之。彌陀經予特以爲分圓，何不可之有？佛言難信之法，不其然乎？
華嚴第十主藥神得念佛滅一切衆生病解脱門，清涼疏謂：趣稱一佛，三昧易成；敬一心濃，餘盡然矣。況心凝覺路，闇蹈大方者哉？前數語弘贊專念，後二句入理深談，誰謂浄土淺也？行願品廣陳不可説世界海，不可説佛菩薩功德，臨終乃不求生華藏而求生極樂，誰謂浄土淺也？聖賢垂訓如是，而人自淺之，佛言難信之法，不其然乎？
古謂參禪不礙念佛，念佛不礙參禪；又云不許互相兼帶。然亦有禪兼浄土者，如圓照本、真歇了、永明壽、黄龍新、慈受深等諸師，皆禪門大宗匠，而留心浄土，不礙其禪。故知參禪人雖念念究自本心，而不妨發願，願命終時往生極樂。所以者何？參禪雖得個悟處，倘未能如諸佛住常寂光，又未能如阿羅漢不受後有，則盡此報身，必有生處。與其生人世而親近明師，孰若生蓮花而親近彌陀之爲勝乎？然則念佛不惟不礙參禪，實有益於參禪也。
陶隱居取生物爲藥，遂淹滯其上升。夫殺生以滋口腹，誠爲不可；損物命而全人命，宜若無罪焉。不知貴人賤畜，常情則然，而非諸佛菩薩平等之心也。殺一命，活一命，仁者不爲，而況死生分定，未必其能活乎？則徒增冤報耳。抱病者熟思之，業醫者熟思之。
參學人有悟，必經明眼宗師勘驗過始得。如一僧常於神廟紙爐中宿，有師潛入紙爐，俟其來宿，攔胸把住，便問：如何是祖師西來意？僧云：神前酒臺盤。又一僧，人言其得悟，玄沙故與偕行，至水邊，忽推之落水，急問：牛頭未見四祖時如何？僧云：伸脚在縮脚裏云云。此二僧者，非胸中七穿八洞，千了百當，隨呼隨應，如空谷發聲；隨來隨現，如明鏡對物，何能於倉卒忙遽做手脚不迭時，出言吐語如是的當、如是自在？彼閒時以意識摶量卜度，酬機作頌，非不粲然可觀，争奈迅雷不及掩耳處一場麽羅。可不慎歟。
嘉靖間，有道者某，寓吴山百法寺，不乞化，弟子一人，賣藥以贍。日三食，每粥二盂，菜數莖，寄煮粥鍋。終日坐一室，嘿如也。有作念佛會者造之，擬發問，輒摇手云：第静坐，毋開言。既不得言，遂逡巡而退。以餅餌蔬果進，拒不納，曰：幸自有饘粥療饑，没來由著此等向腹中轉一過，何爲哉？當時雖未核其所修何道，而精專脱逸，不染世緣，今時似此者極少，誠予所不及，因識之。
人子于父母，服勞奉養以安之，孝也；立身行道以顯之，大孝也；勸以念佛法門，俾得生浄土，大孝之大孝也。予生晚，甫聞佛法，而風木之悲已至，痛極終天，雖欲追之，末由也已。奉告諸人，父母在堂，早勸念佛；父母亡日，課佛三年。其不能者，或一周歲，或七七日，皆可也。孝子欲報劬勞之恩，不可不知此。
馬祖謂即心即佛，大梅領旨，遂安然住山。後復聞非心非佛之説，乃云：任伊非心非佛，我只是即心即佛。祖印之曰：梅子熟也。世人賞歎梅之妙悟矣。而有二意，不可不辯：直契本原，一信永信，更不爲繁名異相之所轉移者，是梅子熟也。如其主先入之言，死在句下，擔麻而棄金者，其爲熟，是熟爛之熟，非成熟之熟也。五千退席，昔人謂之焦芽敗種者是也。
世人重聰明，誇博洽，競辭采，然不足恃者，以其有失也。彼學窮百家，文蓋一世，有來生不識一字者；其甚如淳禪師以才藻著名，一跌而起，頓成癡呆，則不待來生；又甚，化爲異類，則所謂但念水草，餘無所知。其可恃安在？惟般若真智，藴之八識田中，亘古今顛撲不破，縱在迷途，有觸還悟。世俗中人不知此意，無足爲怪，出家兒乃以本分事束之高閣，而殫力於外學，可勝歎哉。
聰明人多好奇，好奇者多受惑。蓋好奇之名既彰，則所謂海上燕齊迂怪之士，競以其術進，駕神托仙，可喜可愕，遂深入而酷信之。至於白首無成，臨終不驗，始悵然悔恨，亦晚矣。雖然，猶愈於没世而終不返者也。今日之悔恨，當來之不受惑可知也。
諺有警世語：謂一老人死見閻王，咎王不早與通信。王言：吾信數矣。汝目漸昏，一信也。汝耳漸聾，二信也。汝齒漸損，三信也。汝百體日益衰，信不知其幾也。然此特爲老人言耳。今更續之：一少年亦咎王云：吾目明、耳聰、齒利、百體强健，王胡不以信及我？王言：亦有信及君，君自不察耳。東鄰有四五十而亡者乎？西鄰有三二十而亡者乎？更有不及十歲，與孩提乳哺而亡者乎？非信乎。良馬見鞭影而行，必俟錐入於膚者，駑胎也。何嗟及矣。
先德有言：參禪不是人世中説得的事。或疑裴丞相謂六道之中，可以整心慮、趨菩提者，唯人道爲能耳。果如前言，禪將無地可參矣。曰：裴論良是。今此言，爲吃得肉已飽，來尋僧説禪者發也；又爲僧之口般若、身阿蘭，而心朝市者發也。且安居五欲之場，坐證一乘之果，人世中有此大便宜事，誰不爲之？得非所謂世間那有揚州鶴乎？願毋以此言自諉，參禪定是人世中説得的事，特患無志耳，有志者事竟成。
先德有言：出家者，大丈夫之事，非將相之所能爲也。夫將以武功定禍亂，相以文學興太平，天下大事皆出將相之手，而曰出家非其所能，然則出家豈細故哉？今剃髮染衣，便謂出家。噫，是不過出兩片大門之家也，非出三界火宅之家也。出三界家而後名爲大丈夫也。猶未也，與三界衆生同出三界，而後名爲大丈夫也。古尊宿歌云：最勝兒，出家好，出家兩字人知少。最勝兒者，大丈夫也。大丈夫不易得，何怪乎知出家兩字者少也。
人初出家，雖志有大小，莫不具一段好心；久之，又爲因緣名利所染，遂復營宫室，飾衣服，置田産，畜徒衆，多積金帛，勤作家緣，與俗無異。經稱一人出家，波旬怖懼；今若此，波旬可以酌酒相慶矣。好心出家者，快須著眼看破。曾見深山中苦行僧，一出山來，被數十個信心男女歸依供養，遂埋没一生，況其大者乎？古謂必須重離煩惱之家，再割塵勞之網，是出家以後之出家也。出前之家易，出後之家難，予爲此曉夜惶悚。
或問：某甲向修浄土，有禪者曰：但悟自佛即已，何必外求他佛而願往生？此意何如？予謂此實最上開示，但執之亦能有誤。請以喻明：假使有人，穎悟同于顔子，而百里千里之外，有聖如夫子者倡道於其間，七十子三千賢相與周旋焉，汝聞其名，往而見之，未必不更有長處；而自恃穎悟，拒不覲謁，可乎？雖然，得悟不願往生，敢保老兄未悟在。何者？天如有言：汝但未悟。若悟，則汝浄土之生，萬牛不能挽矣。深矣哉言乎。
僧有恒言曰：小疑小悟，大疑大悟，不疑不悟。疑之爲言參也。然參禪二字起於何時？或曰：經未之有也。予曰有之，楞嚴云：當在此中，精研妙明。又曰：内外研究。又曰：研究深遠。又曰：研究精極。非參乎？自後尊宿教人看公案，起疑情，皆從此生也。而言之最爲詳明者，莫如鵝湖大義禪師。其言曰：若人静坐不用功，何年及第悟心空？曰：直須提起吹毛劍，要剖西來第一義。曰：若還默默恣如愚，知君未解做工夫。曰：剔起眼睛豎起眉，反覆看渠渠是誰。如是言之，不一而足，參禪人當書諸紳。雖然，若向語句中推測穿鑿，情識上卜度搏量，則又錯會所謂用功、所謂剖、所謂反覆看之意矣。則與静坐默默者，事不同而其病同矣。不可不辯。
六祖既受黄梅心印，隱于屠獵傭賤一十六年。後至印宗法師講席，出風旛語，印宗聞而延入，即爲剃染，禮請升座説法。人知六祖之爲龍天推出矣，未知印宗之不可及也。其自言：某甲講經，猶如瓦礫；仁者論義，猶如真金。夫印宗久談經論，已居然先輩大法師矣，而使我慢之情未忘，勝負之心向在，安能尊賢重道，舍己從人，一至於是乎？六祖固古佛之流亞，而印宗亦六祖之儔類也。聖賢聚會，豈偶然而已哉。
古人心地未通，不遠千里求師問道，既得真師，於是拗折拄杖，高掛缽囊，久久親近。太上，則阿難一生侍佛；嗣後歷代諸賢，其久參知識者，未易悉舉。只如慈明老人下二尊宿：一則楊歧，輔佐終世；一則清素，執侍一十三年。是以晨諮暮炙，浹耳洽心，終得其道以成大器。而予出家時晚，又色力羸弱，氣不助志，先師爲度出家，便相别去；方外行脚，所到之處，或阻機會，或罹病緣，皆乍住而已。遂至今日，白首無知，抱愚守拙。嗟乎，予不能于杏壇泗水濟濟多士中作將命童子，而乃於三家村裏充教讀師。可勝歎哉。
或問：經無與華嚴等者，何謂也？曰：昔玄奘法師譯般若六百卷成，以進御。帝云：般若如是浩瀚，何不居華嚴之先？法師謂：華嚴具無量門，般若雖多，乃華嚴無量門中之一門也。有僧作數格供經，華嚴供於最上。一日取誦訖，納之中格，明晨經忽在上，僧大驚異。蓋經之威神所致，亦持經者之精誠所感也。且三藏聖教，獨華嚴如天王，專制宇内；諸侯公卿大夫百執事，以至兆民，皆其所統馭也。夫孰與之等也？
袁居士母張氏，自幼歸依普門大士甚嚴。其嫁也，奉大士像以俱。孕居士腹中十月，無一日怠緩禮敬。故居士在孩提，即知歸向三寶，蓋所謂胎教也。夫内人之能傾心事佛者，世亦恒有；至於將作新婦，不汲汲以服飾爲光華，而供大士於奩具，可謂迥出凡情，耳目所未聞見。昔蘇子瞻繪像南行，葛大夫設像公署，不避嫌刺，識者高之。今袁母者，豈不卓然大丈夫哉。
儒、佛二教聖人，其設化各有所主，固不必歧而二之，亦不必强而合之。何也？儒主治世，佛主出世。治世則自應如大學格致誠正修齊治平足矣；而過於高深，則綱常倫理不成安立。出世則自應窮高極深，方成解脱，而于家國天下不無稍疏。蓋理勢自然，無足怪者。若定謂儒即是佛，則六經論、孟諸典，璨然備具，何俟釋迦降誕、達磨西來？定謂佛即是儒，則何不以楞嚴、法華理天下，而必假羲農堯舜創制於其上？孔孟諸賢明道於其下，故二之合之，其病均也。雖然，圓機之士，二之亦得，合之亦得，兩無病焉，又不可不知也。
立禪出自般舟三昧，蓋精進之極，恐坐則易昏，非以立爲道也。而不達此意者，遂有用鐵帶束腰以助僵直，亦可笑矣。近更有砌磚作垣，緊圍其身，植立於中，如劍在匣，而復假此以爲募化之資；愚人無識，敬而事之，於是漸有效其所爲者。奉勸高明，遇如是人，即應開導，勸之出垣，毋令末法現此魔異，以增僧門之醜。
如來説經，而菩薩造論，後賢制疏，皆所以通經義，而開示衆生使得悟入，厥功大矣。或乃謂佛所説經，本自明顯，不煩注釋，以諸注釋反成晦滯。於是一概撥置，無論優劣，無論凡聖，盡以爲不足觀。此其説似是而非。何者？不信傳而信經，是亦知本，但草忽鹵莽，以深經作淺解，則其失非細。是蓋有心病二焉：一者懶病，二者狂病。懶則憚於博究，疲於精思，惟圖省便，不勞心力故。狂則上輕古德，下藐今人，惟恣胸臆，自用自專故。新學無智，靡然樂從，予實憫之，爲此苦口。
有謂唯心浄土，無復十萬億刹外更有極樂浄土。此唯心之説，原出經語，真實非謬，但引而據之者錯會其旨。夫即心即境，終無心外之境；即境即心，亦無境外之心。既境全是心，何須定執心而斥境，撥境言心，未爲達心者矣。或又曰：臨終所見浄土，皆是自心，故無浄土。不思古今念佛往生者，其臨終聖衆來迎，與天樂異香幢旛樓閣等，惟彼一人獨見，可云自心；而一時大衆悉皆見之，有聞天樂隱隱向西而去者，有異香在室多日不散者，夫天樂不向他方，而西向以去，彼人已故，此香猶在，是得謂無浄土乎？圓照本禪師，人見其標名蓮品，豈得他人之心，作圓照之心乎？又試問汝：臨終地獄相現者非心乎？曰：心也。其人墮地獄乎？曰：墮也。夫既墮地獄，則地獄之有明矣，浄土獨無乎？心現地獄者，墮實有之地獄；心現浄土者，不生實有之浄土乎？甯説有如須彌，莫説無如芥子。戒之戒之。
有謂吾非不信浄土，亦非薄浄土而不往，但吾所往與人異。東方有佛吾東往，西方有佛吾西往，四維上下，天堂地獄，但有佛處，吾則隨往，非如天台、永明諸求浄土者，必專往西方之極樂世界也。此説語甚高、旨甚深、義甚玄，然不可以訓。經云：譬如弱羽，止可纏枝。則知翮翼既成，身强氣茂，方可翱翔霄漢，横飛八方耳，非初發菩提心者所能也。世尊示韋提希十六觀法，必先之落日懸鼓以定志西方，而古德有坐卧不忘西向者，豈不知隨方皆有佛國耶？大解脱人，任意所之；如其不然，恪遵佛敕。
有謂：萬法始於陰陽，不宜陰陽前更立太極。故曰有天地然後有萬物，天陽而地陰也；夫婦爲生人之本，夫陽而婦陰也。夫有天地然後有萬物，孔子語也；易有太極，是生兩儀，亦孔子語也。取其一，棄其一，何爲哉？濂溪曰：無極而太極。尚置無極於太極之上，況陰陽乎？圭峰原人即無極猶未足窮其原，而起信真如生滅以前名爲一心，前説可謂甚淺。
古云：聲聞尚昧出胎，菩薩猶昏隔陰。予初疑聲聞已具六通，菩薩雙修定慧，何由昏昧均未能免？及考之自己，稽之他人，昨宵之事，平日忽爾茫然，況隔陰乎？乍遷一房，夜起不知南北，況出胎乎？彼諸賢聖之昏昧，蓋暫昏而即明，俄昧而旋覺者也；而我等凡夫，則終於昏昧而不自知也。捨身受身，利害有如此者。爲今之計，直須堅凝正心，毋使刹那失照，而復懇苦虔誠，求生浄土；生浄土，則昏昧不足慮矣。既放其心，復撥浄土，危乎哉。
司馬温公謂劉道原最不信浮屠法，其言曰：人生如在逆旅，旅中所用之物，去則盡棄之矣，焉有賚之隨去者乎？可謂見之明而決之勇矣，蓋人死則神滅之論也。夫旅中主人之物，誠棄矣；自己囊橐，亦並棄而不隨乎？所謂唯有業隨身是也。温公之有取于道原者，何也？劉元城謂：老先生于此事極通曉。元城之有取于温公者，又何也？
天台下尊宿，謂傳佛心印惟屬天台，而達磨一宗置之弗取。圭峰謂荷澤嗣曹溪，傳佛心印惟屬荷澤，而南嶽、青原二宗置之弗取。於是明教嵩禪師作傳法正宗，自迦葉至曹溪，西天四七，東土二三，以逮於南嶽、青原，而天台、圭峰兩家之説雙泯。今猶有爲天台者，而絶無爲圭峰者，則天台下尚繩繩，而圭峰下寥寥也。爲天台者曰：師子遇害而傳遂絶。然至人遇害，如遊園觀，寧有法隨身滅之理乎？傳法正宗誠哉宗正而萬世爲楷矣。
自拈花悟旨，以至舂米傳衣，西域此方，燈燈續照。而黄梅之記曹溪曰：向後佛法由汝大行。乃南嶽青原燦爲五宗，大盛于唐，繼美于宋，逮元尚多其人，而今則殘輝欲燼矣。所以然者，無其種故也。祖師云：汝學心地法門，如下種子；我説法要，譬彼天澤。然則既無其種，天澤何施？今剃髮染衣者雖遍滿域中，然皆外騖有爲緣事；其近裏者，又不過守律飭躬、誦經禮懺而已。其誰發無上菩提之心，單提此事，孜孜密密，扣己而參，不舍寸陰，而必求正悟者哉？乃欲望空田之獲粟，責露柱以生花，無是理也。
或問：玄宗有云：金丹之法，與二乘坐禪頗同。此語然歟？予曰：此紫陽語也。不曰異而曰同，不直曰同而曰頗同，言之不苟發者也。雖然，禪者不可因是而生異見也。學大乘以二乘爲禁，故梵網呵二乘曰邪曰惡，況同而未同者乎？或問：丹可得聞乎？乃爲之喻曰：鍊鉛汞而成丹，譬之修定慧而成道也。神凝氣結，乃成大丹；止極觀圓，不真何待？其究雖殊，而喻可以互顯也。玄宗尚以身之精氣神爲外藥，而教人求内藥之元精元氣元神，彼從事于五金八石尋草燒茆者亦惑矣。禪宗尚以十地見性爲如隔羅縠，而必曰永斷無明方名妙覺。彼止於化城，住於百尺竿頭者，猶遠之遠也。奈何圓頂方袍，號爲釋子，不思紹隆佛種，而耽耽焉頌道德、講南華，不亦顛倒乎哉？
漢明帝夜夢金人，遺使天竺，得佛經四十二章，此聖教東流入震旦之始也。今以其言近，僧不誦持，法師不升座爲人講演。夫此經言不專近，有遠者，有言近而旨遠者，人自不察也。又遺教經，乃如來入滅最後之要語，喻人世所謂遺囑也。子孫昧宗祖創始之來源，是忘本也；子孫背父母臨没之遺囑，是不孝也。爲僧者胡弗思也？愚按二經實末法救病之良藥，不可忽，不可忽。
相傳大慧杲老，大悟一十八遍，小悟不計其數。愚按學道人時有覺觸，謂之有省；乍而省，未大徹也，則名小悟，容或多遍。至於大悟，則世尊夜見明星而廓然大悟，是一悟盡悟，不俟二三矣。即如諸祖，有直至如今更不疑者，有從此安邦定國天下太平者，有元來黄檗佛法無多子者，雖未至佛，亦皆大悟也。而必重重纍纍如是，則向之不疑者當更起疑矣，向之太平者當更變亂矣，向之無多子者當更欠少矣，云何得稱大悟？若夫無明雖斷，猶欲斷最後窮微至細之無明；公案雖透，猶欲透最後極則諱訛之公案，則幾番大悟者容有之，但不應多之至於一十八遍也。
周氏紀言載唐一庵先生與衆友夜話，將入寢，問：此時還有事當料理否？衆曰：無。一庵謂：今天盛寒，吾輩飲酒樂甚，諸從人尚未有寢所。衆謝不及。所以然者，以此時惟欠伸思睡而已；而一庵獨體悉於衆情之所弗察，真仁人之言、佛菩薩之慈悲也。因思出家兒今日在僧堂中，百事不干懷，十指不點水，其入寢，亦念諸行人有未遑安處者乎？亦念諸行人之勞役不寧者，何所爲而然乎？則以衆僧之辦道也，古人有言：道業不成争消得。可不爲寒心哉？
人見如來彈斥偏小，讚歎大乘，知菩薩道所當行矣；然不審其實，而徒假其名，爲害滋甚。是故未能自度先能度人者，菩薩也；因是而己事不明，好爲人師，則非矣。六度齊修，萬行兼備者，菩薩也；因是而專務有爲，全拋心地，則非矣。無惡名怖，乃至無大衆威德怖，坦然自在者，菩薩也；因是而聞過不悛，輕世傲物，則非矣。即殺爲慈，即盜爲施，乃至即妄言成實語，種種權宜方便，不可以常情局者，菩薩也；因是而毒害劫奪欺誑，甚而破滅律儀，撥無因果，如古謂飲酒食肉不礙菩提，行盜行淫無妨般若，則非矣。此則徇名失實，不善學柳下惠，而學步於邯鄲者也。大道無成，業果先就，慎之慎之。
吕文正公每晨興禮佛，祝云：不信三寶者願弗生我家。願子孫世世食禄，護持佛法。後吕氏所出，若公著，若好問，若用中，皆貴顯而奉佛。夫文正亦只是人世之善願，而竟酬所期，至累世不絶，況求生浄土，爲出世間之大願乎？文正之願，取必於子孫者，得否未可知，況求生浄土，取必於自己者乎？故知浄土不成，良以其精誠之未至耳。昔有貴室，供養一僧，問僧云：師百年後，肯來某家否？僧一笑，遂爲其子。近世總戎范君，亦其父所供僧也。二事正類。夫一時之笑諾，即孕質於豪門，豈得積久之精誠，不托胎於蓮品？因果必然，無容擬議矣。
李文靖公庭前藥欄壞，如不聞見，左右請葺之。公曰：安可以此事動吾一念乎？仰山住院，土地神欲一參覲而久不可得。一日師偶入香積，行人有翻壞食器者，師不覺起念云：信施可惜。土地神遂得展禮。則師于平日，蓋一念不起者矣。故曰：一念未起，鬼神莫知。又曰：離念相者，等虚空界。而我輩從朝至暮，浮思亂想，層見疊興，不知其幾千萬億，欲超生死、證涅槃，其可得哉？
昔有道者，結庵於溪側，夜聞窗外云：明日有戴鐵帽子者當替代我。道者知鬼也。明日將暮，大雨，溪水驟漲，一男子頂釜，冒雨欲渡，道者急止之。至夜，窗外復云：三年俟候得一人，又爲這先生所救，必有以報之。道者端坐室中，鬼繞室周遍覓之不得，悵怏而去。良由一念不起故也。蓋人之所覓者形，而鬼神之所覓者心也，心空而形與之俱空矣。孰曰黄冠無人哉？吾輩當取以自勖。
士人有薄浄土而不修者，曰：譬如吾輩，當以科名入仕，奈何作歲貢授官耶？一士人云：此喻大謬。蓮臺自分九品，公何不取其最上，而甘作下品乎？今進士科三百，亦可分上中下而九品之也，公何不取彼魁元，而甘作榜尾乎？上品上生，即蓮科之榜首也。故頌之者曰：三心圓發，諦理深明，金臺隨往，即證無生。其在宗門，則大徹大悟，而所謂心空及第歸者此也。向士人憮然曰：吾疑於是冰泮。
龍興靖公，受知于雪峰大師。峰記靖云：汝他日住持，座下千僧無一衲子。後靖應錢王之請，住持龍興，果衆千餘，皆三藏誦習之徒而已，一如峰記。昔馬大師得人之多，其成大器者至八十八人；靖去馬師年不甚遠，而衲子之難得，乃千中罕見其一，況今時乎？人間無十善，則天類衰；僧中無衲子，則佛種斷。近且不知衲子之謂何也。法道伶仃，如線欲絶，悲夫。
古謂大禹聖人，乃惜寸陰；至於衆人，當惜分陰。而佛言人命在於呼吸。夫分陰之中，有多呼吸，則我輩何止當惜分陰，一刹那一彈指之陰，皆不可不惜也。昔伊庵權禪師，至晚必流涕曰：今日又只恁麽空過，未知來日工夫何如？其勵精若此。予見晨朝日出，則憶伊庵此語，曰：今又换一日矣。昨日已成空過，未知今日工夫何如？然予但歎息，未嘗流涕，以是知爲道之心不及古人遠甚。可不愧乎？可不勉乎？
萬年寺當天台萬山之中，殿前古樹十餘，一字横亘，行列整而枝葉茂，鬱然爲山門美觀。有刻石記之者曰：此上仙所植也，有伐之者，其人立死。或云：爲此記者其愚乎哉。他時後日，能保有力者不負之而趨乎？則奚以記爲？予以爲不然。夫興之必有廢也，古人非不知也，法不得不如是立也。後人信斯記而戢其邪心，與不信而造業，自屬彼人，立法者無心焉，任之而已矣。破和合僧者墮無間，佛記也；佛未入滅，而調達誘祇園之僧若干以去，佛不能制調達之負而趨，然則佛愚乎哉？
僧之高行者，平日自分不以富貴染心，然能持之現生，未必不失之他世。一友人以文章魁海内，直史館，聲名藉甚，偶遊天目，謂予言：此山中石室有僧坐逝，其故身猶存，予欲禮覲，輒心怖不敢。予問故。答曰：昔有人禮石室僧者，才拜下，即僕地隕絶，而龕内僧方欠伸從定起。予慮或然，是以不敢。因與予相視大笑。此公弘才碩德，智鑒精朗，又雅意佛乘，尚愛著其一時富貴，守在夢之身，惟恐其醒，他又何言乎？田舍翁五畝之宅，寒令史抱關擊柝之官，窮和尚三二十家信心供養之檀越，已眷眷不能捨，死猶攜之識田，況復掇巍科、居要地、占斷世間榮耀者，亦奚怪其愛著也。富貴之留戀人，雖賢智者未免。吁，可畏哉。
山中老氓呼鵝曰鵝道人。問之，則曰：鴨之入田也，蟆螟蟊蚓等吞啖無孑遺，故鴨所遊行號大軍過。雞之在地也，蜈蚣之毒惡，蟋蟀之跳樑，無能逃其喙者。而鵝惟噬生草與糠秕耳，齋食不腥，是名道人。予聞而汪然大戚焉。夫雞鴨戕物，人戕雞鴨，報施似適其平，曷爲乎烹鵝而食其肉也？鵝受道人之稱，人甘猛虎之行，籲乎傷哉。雖然，鵝不食腥，類騶虞之不殺，非師友訓之，其性然也。性也者，宿習之使也。故學道人不可不慎其習。
世人生日，設宴會，張音樂，繪圖畫，競辭賦，以之爲樂，唐文皇獨不爲，可謂超越常情矣。或曰：是日也，不爲樂而誦經禮懺，修諸福事，則何如？曰：誠善矣。欲報父母劬勞生育之恩，及滅己躬平生所作之業，於此宜盡心焉。然末也，非本也。先德有言：父母未生前，誰是汝本來面目？是日也，有能不爲樂而正念觀察未生前之面目者乎？若於此廓爾洞明，則不但報此身之父母，而累劫之親愆無不報；不但滅現生之業，而多生之夙障罔弗滅矣。罷人世之樂，得涅槃之樂。孝矣哉若人乎，偉矣哉若人乎。
有受佛戒，斷肉食，而忽罹病緣，爲親友所强勸，已而遇俗醫又慫恿之，至有久茹齋者，一旦破毀。不思肉之力僅能肥身，不能延命，智者已必不爲，又況膏粱子弟，或瘦瘠如餒人，而蔾藿田夫，或充腴若富賈，則肥身且未，保如命何？菜食而病，教以食肉；肉食而病，復令何食？在病者以理自持而已。若其位處卑幼，上有尊人，勢分所臨，不可違逆者，食三浄肉可也，殺生而食不可也。
析理不得不嚴爲辯别，入道不得不務有專門，然而執己爲是，概他爲非，又不可也。此在昔已然，於今尤甚。執一家者，則天台而外無一人可其意；而執簡便者，又復詆天台爲支離穿鑿，非佛本旨。執理性者，則呵念佛爲著相；而執浄業者，又復但見不念佛人便目之曰外道。乃至執方山者，病清涼分裂全經；執持咒者，疑顯教出後人口。如斯之類，種種未易悉數，矛盾水火，互相角立，堅壁固守，牢不可轉，吾深慨焉。奉勸諸仁者，曷若各舍其執，各虚其心，且自研窮至理，以悟爲則，大悟之後，徐而議之未晚也。
佛未出世，人皆以天爲師；佛既出世，始知奉佛，故佛號人天師，獨王於三界而無倫者也。姚少師作佛法不可滅論，謂儒、道二教法天制用，不敢違天；佛之爲教諸天奉行，不敢違佛。此雖闞澤語，非少師不能闡也。又少師位極三公，衣僅一衲，不改僧相以終其身，豈常情所易窺測乎？特不似佛圖澄示現神通。然圖澄當亂世，乃假通以顯化；少師值真主，無俟于通，安知非能之而不爲也？又幽居詩曰：春燕雛成辭舊壘，午雞啼罷啄陰階。可謂當代之留侯矣。世未有知其深者，因發之。
或謂少師佐命，殺業甚多，奚取焉？然所取于少師者有三：一以其貴極人臣而不改僧相，二以其功成退隱而明哲保身，三以其讚歎佛乘而具正知見，殺業非所論也。雖然，少師曾於靖難中，啟奏方孝孺賢者慎勿加害。即此一言，功過可相準矣。吾是以取之。
先師竹窗隨筆、二筆兩刻，流通已久，字多糢糊，乙亥年復遘洪水之災，板多漂失。庶捐資十二兩二錢，鐫補完帙，剔醒疑字，使見者朗然便閲，因字畫之清明，而心地隨清，頓開明眼，隨感一則，觸發性真，勤修淨土，超出苦輪，以不負先師闡揚佛旨、先導衆生之意。而庶亦願藉此分光照攝，仰承庇佑，消病延年，加持念佛，臨終正念，往生極樂，凡有所求，皆得如意者。崇禎十年四月浴佛日雲棲菩薩戒弟子錢養庶廣雲謹識。
或問：人所造惡，何者最大？應之者曰：劫盜也，忤逆也，教唆也。予曰：是則然，更有大焉，大莫大於殺生也。或曰：宰殺充庖，日用常事，何得名惡，而況最大？噫，劫盜雖惡，意在得財，苟歡喜而與之，未必戕人之命；而殺生則剖腹剜心，肝腦鼎鑊矣。忤逆者，或棄不奉養，慢不恭敬，未必爲阿闍、楊廣之舉。況闍、廣所害一世父母，而經言有生之屬，或多夙世父母，殺生者自少至老，所殺無算，則害及多生父母矣。教唆者，惡積名彰，多遭察訪，漏網者稀；彼殺生者，誰得而詰之？則構訟之害有分限，而殺生之害無終盡也。是故天地之大德曰生，天地間之大惡曰殺生。
世傳永明大師晝夜念彌陀十萬。予嘗試之，自今初日分，至明初日分，足十二時百刻，正得十萬；而所念止是四字名號，若六字則不及滿數矣。飲食抽解，皆無間斷，少間則不及滿數矣。睡眠語言，皆悉斷絶，少縱則不及滿數矣。而忙急迫促，如趕路人，無暇細心切念，細念則不及滿數矣。故知十萬云者，大概極言須臾不離之意，而不必定限十萬之數也。吾恐信心念佛者或執之成病，因舉吾所自試者以告。或曰：此大師禪定中事也。則非吾所知矣。
古人大徹大悟，參學事畢，且于水邊林下，長養聖胎，不惜口頭生醭；龍天推出，方乃爲人。故辭法席者，願生生居學地而自鍛鍊。予出家時，篤奉此語，佩之胸襟。後以病入山，久久不覺，漸成叢林。然至今不敢目所居爲方丈，不敢開大口妄論宗乘，蓋與衆同修，非領衆行道也，忝一日之長，互相激勸而已。諸仁者以友道待我而責善焉，幸甚。
古云：未能自利，先能利人者，菩薩發心。斯言甘露也，不善用之，則翻成毒藥。試反己而思之：我是菩薩否？況云發心。非實己能也。獨不聞自覺已圓，復行覺他者，如來應世乎？或謂：必待已圓，而後利他，則利他終無時矣。然自疾不能救，而能救他人，無有是處。是故當發菩薩廣大之心，而復確守如來真切之訓。不然，以盲引盲，欲自附于菩薩，而人己雙失，謂之何哉？
虎豹之食群獸也，鷹鸇之食群鳥也，鱧獺鶿鷺之食魚蝦等諸水族也，物類之無知則然；具人之形，稟人之性，乃殺諸衆生而食其肉，可乎？是人中之虎豹鷹鸇、鱧獺鶿鷺也。雖然，虎之害不及空飛，鱧之害不及陸走，人則上而天、下而淵、中而散殊于林麓田野者，釣戈網罟，百計取之無遺餘，是人之害甚於物也。孔子曰：仁者，人也。孟子曰：仁，人心也。人而不仁，是尚得爲人乎？既名爲人，必無殺生食肉之理矣。
燔牛祀天，世傳事始於上古，而歷代因之。雖以梁武帝之奉佛，然麵爲犧牲，獨行於太廟而不行於南郊。史稱正月上辛，以特牛祀于天皇大帝；夫祀天配以祖，則牛亦在焉，安所稱爲用麵？予不知其説也。昔沛公乙太牢祀孔子，予嘗謂一太牢何足以報聖師之恩；則其不足以報上帝之恩亦明矣。而自古及今，爲有國之大典，孰從而止之？悲矣哉，牛乎，何其業之深且長也一至是乎？
槐亭王先生謂網罟制於伏羲，蓋因獸之傷稼，設爲網罟者，禦之也，非捕之也，故曰佃曰漁，皆有田字隱隱在中。槐亭此説，發千古所未發，可謂大有功于世道矣。或曰：炎帝始爲稼穡，故號神農氏；伏羲時未有稼，而網罟將奚爲？予乃用前意而廣之曰：古雖未稼，或食草木之實，猶稼也。況人畜以强弱相勝，設爲網罟，使獸畏而避之，但教民遠其害，非教民食其肉也。捕而食之，後世之流弊也，非聖人意也。
京畿老辨融師嘗言：沐浴水澄之，可以漬米炊飯。或曰戲言也，或曰有激之言也。予以爲不然，蓋實語耳。予昔附糧舶至丹陽，連艘十餘里，首尾相踵，而河狹水淺，浣衣者恒於斯，濯足者恒於斯，大小便利者恒於斯，穢且甚矣，然用之以煎煮炊爨者，亦恒於斯，非大富貴人，罕有登崖覓井汲泉者。河水浴水奚别焉？耿恭被圍絶水，絞馬糞汁而飲之。而口外有炒米店四十里，候天雨爲飲，穿井數十丈不得水。嗟乎，餓鬼之鄉，積劫不聞水名；爲僧者，今處清溪流泉之所，茶湯灌浣，事事如意，更復一月八浴猶以爲少，一月十五浴猶以爲少，何不知慚愧，乃至於是。
張子韶自做秀才時，至狀元及第，位登樞要，而粗衣菲食，無玩好器物，其筆亦用殘秃者。胡克仁居官，茹蔬終身，眠一紙帳。彼乃現宰官身，行比丘行，況身是比丘者乎？佛制頭陀比丘，行乞爲食，糞掃爲衣，塚間樹下爲宿，今處於衆中，檀越送供，衣足矣，食足矣，安居于蘭若矣，更求佳麗，可乎？一缽四綴，一緉鞋三十年，古德之高風未墜也。吾爲是慚愧自責，而並以告夫同侣。
佛制，出家比丘不拜父母，而王法有僧道拜父母之律。或問：依佛制則王法有違，遵王法則佛制不順，當如之何？予謂此無難，可以並行而不悖者也。爲比丘者，遇父母必拜，曰：此吾親也，猶佛也。爲父母者，當其拜，或引避，或答禮，曰：此佛之弟子也，非吾子也。寧不兩盡其道乎？
閉關之説，古未有也，後世乃有之，所以養道，非所以造道也。且夫已發菩提大心者，猶尚航海梯山，冒風霜於百郡；不契隨他一語者，方且挑包頂笠，蹈雲水於千山。八旬行脚，老更驅馳；九上三登，不厭勤苦。爾何人斯，安坐一室，人來參我，我弗求人耶？昔高峰坐死關於張公洞，依岩架屋，懸處虚空，如鳥在巢，人罕覯之者；然大悟以後事耳。如其圖安逸而緘封自便，則斷乎不可。
古有頌云：趙州八十猶行脚，只爲心頭未悄然。及至歸家無一事，始知虚費草鞋錢。今人不思其前二句，而執其末句，謂道在目前，行脚徒勞耳，而引不越嶺、不出關者爲證。噫，幸自反觀，已歸家否？無一事否？有如尚滯半途，匆匆多事，則何但八旬，直饒百歲千歲，乃至萬歲，正好多買草鞋，遍歷天涯，未許駐足在。
宗門之壞，講宗者壞之也。或問：講以明宗，曷言乎壞之也？予曰：經律論有義路，不講則不明；宗門無義路，講之則反晦，將使其參而自得之耳。故曰：任從滄海變，終不爲君通。又曰：我若與汝説破，汝向後駡我在。今講者翻成套子話矣。西來意不明，正坐此耳。
參禪人之誤，教參禪者誤之也。或問：教人參禪，是欲起直指之道於殘燈將燼之日，曷言乎誤之也？予曰：道雖人人本具，而亦人人所難，苟非利根上智，卒莫邊岸，奈何概以施之。譬如募士者，得孱孱懦怯，僅可執旗司鼓；而授之以朱亥之錘、雲長之刀、典韋之戟，其不振掉而顛蹶者幾希矣，安望其有斬將擒酋、攻城破壘之功乎？其或自亦才離上大人丘乙己，而教人以制科文字，亦舛矣。或問於子何如？答曰：老僧正讀上大人未熟在。
空印駁肇公物不遷論，予昔爲之解，今復思之：空印胡由而爲此駁？其由有二：一者不察來意，二者太執常法。不察來意者，若人問物何故不遷，則應答云：以性空故。今彼以昔物不至今爲物遷，而漫然折以性空。性空雖是聖語，然施於此，則儱統之談，非對機破的之論也，得無似作文者，辭句雖佳而不切於本題者乎？太執常法者，僧問大珠：如何是大涅槃？珠云：不造生死業。此常法也。又問：如何是生死業？珠云：求大涅槃是生死業。在常法，必答以隨妄而行是生死業矣，今乃即以求大涅槃爲生死業，與肇公即以物不至今爲不遷意正同也，故無以駁爲也。又空印謂圭峰不當以達磨直指之禪爲六度之一。圭峰何處有此語？其所著禪源詮云：達磨未到，諸家所解，皆是四禪八定之禪。南嶽、天台所立教義雖極圓妙，然其趨入門户次第亦只是前之諸禪。唯達磨所傳，頓同佛體，迥異諸門。其説如此明顯，而曰以直指禪爲六度禪，則吾所未諳也。雖然，空印駁肇公之論不遷，呵圭峰之議初祖，則誠過矣；至其謂圭峰不當以荷澤爲獨紹曹溪，天台門下所論或多不出於大師之口，此二説者確論也。
或問：肇論已聞命矣，又一居士力詆清涼者，何如？予謂：彼居士惟崇棗柏之論，其詆清涼者，言不當以信解行證分裂全經，大失經旨。不思經開信住行向地等，其分裂也抑又甚矣。然則佛亦非歟？夫行布圓融，一而二、二而一者也，必去行布，則圓融何物？因該果海，果徹因源，則先後同歸，首尾一貫，無縫無罅，何處覓其分裂也？況論有論體，疏有疏體。發明大意，莫尚乎論。委曲發明，窮深極微，疏鈔之功不可思議。二大士者，皆羽翼華嚴之賢聖，不可得而軒輊者也。予嘗有書達居士，居士不答，未知其允否，因記之。
予既敘肇論、雜華二事，或曰：先賢不可評議乎？予曰：非然也。今人未必不如古人，昔有是言矣。然吾嘗思之，三百篇多出於郊野閭閻之歌詠，而後人以才華鳴世者不能及；六群比丘，聖衆所不齒，而賢於佛滅度後馬鳴、龍樹。則古人何可輕也？空印之評，其太過者，止在物不遷及圭峰論達磨兩處耳，非譏貶清涼者比也。吾見有叱辱温陵者，駡詈長水者，崇尚天台，則盡毀諸家，無一可其意者；勘妙喜爲未悟者；藐中峰爲文字知識者；又其甚有謂六祖不及永嘉，而遭其挫折一上者，是安可以不辨也？嗟乎，古人往矣，今人猶存，吾何苦爲過去者争閒氣，而取見存者之不悦乎？顧理有當言，不容終嘿者，餘非所恤也。
游五臺者曰文殊在，遊峨嵋者曰普賢在，遊普陀者曰觀世音在，獨不曰西方極樂世界有彌陀在乎？又不曰三大士者徒仰嘉名，阿彌陀佛現在説法，親炙休光之爲愈乎？又不曰跋涉三山，累年月而後到；信心念佛，一彈指而往生乎？大可歎也。
雲棲僧約，非理募化者出院。一僧曰：此不足禁，禁之則缺衆生福田。非理募化，雖其人自負過愆，而衆生獲破慳捨財之益；世僧假佛爲名以營生，佛何曾爲此輩出一禁約乎？予曰：子言則誠善矣，然知其一，未知其二。非理募化者，瞞因昧果，施者知之，因而退心，後遂不施。安在其能破慳也？佛世有諸弟子自遠遊歸，所過聚落，望而閉户。問故，則畏僧之募化也。因以白佛，佛乃種種呵責。何言其不禁約也？慎之哉。
雲棲僧約，妄拈古德機緣者出院。一僧云：此不必禁，禁之則斷般若緣。彼謗法華者，地獄罪畢，還以謗故植緣法華，況妄拈者非謗乎？予曰：子言則誠善矣，然知其一，未知其二。謗法華者，出地獄而植善緣；孰若信敬法華者，不入地獄而即植善緣乎？又謂妄拈非謗，而不思無知臆談皆名謗大般若。是故漫述師言者，被點簡云：先師無此語，莫謗先師好。彼尊師也，非謗也。錯答一轉語者，墮野狐身。彼錯也，非謗也。何二人皆成罪戾？古人一問一答，皆從真實了悟中來；今人馳騁口頭三昧，明眼人前，似藥汞之入紅爐，妖邪之遇白澤耳。若不禁止，東豎一拳，西下一喝，此作一偈，彼説一頌，如風如狂，如戲如謔，虚頭熾而實踐亡，子以爲宗門復興，吾以爲佛法大壞也。
僧不悦曰：審如是，古德機緣，更不可開口一評量乎？曰：止禁妄拈，未嘗言不可拈也。二僧同起捲簾，古德云一得一失；子試評量，得失誰在？僧無語。予曰：昔人有言：十回被師家問，九回答不得。未爲害，但忌無知妄談，則終無升進耳。慎之哉。
前僧欲除募化、妄拈二禁，予不允，僧去。又一僧云：雲棲半月直言、逐日直言，適起争端耳。除直言，乃所以爲直言也。予謂：汝非僧乎？僧宜從佛。而佛制九旬結夏，夏滿之日，名僧自恣日、佛歡喜日，任僧舉過，更無隱諱，故名自恣；雲棲半月直言，據此也。佛喜而子獨不喜，可乎？律載僧有過，傍僧白佛，佛召本僧，種種呵責，因制爲律；雲棲逐日直言，據此也。佛容其舉過，而子獨不容可乎？且世法猶雲君有諍臣，父有諍子，士有諍友，故曰興王賞直諫之臣，聖主立誹謗之木，夫子以知過爲幸，仲由以聞過爲喜，況爲僧修出世法，可不須友以成其德乎？子惡直言，則讒諂面諛之人至矣；拒諫飾非，損德敗業，非小失也。慎之哉。
包孝肅公終日正色，人以其笑比黄河清；秦會之亦罕有笑容，一破顔于溪水涸來之對。外貌雖同，而中則天壤矣。神鼎諲禪師門庭高峻，衲子非久參上士，無敢登其門；後之禪和亦有然者。臨濟德山動輒棒喝，如風如雷；後之禪和亦有然者。黄龍妙喜升座，則詬駡諸方；後之禪和亦有然者。其同異何如哉？
儒者之學，以六經論、孟等書爲準的，而老、莊乃至佛經禁置不學者，業有專攻，其正理也，不足怪也。爲僧亦然。乃不讀佛經而讀儒書，讀儒書猶未爲不可，又至於讀莊、老。稍明敏者，又從而注釋之，又從而學詩、學文、學字、學尺牘，種種皆法門之衰相也，弗可挽矣。
僧又有作地理師者，作卜筮師者，作風鑑師者，作醫藥師者，作女科醫藥師者，作符水爐火燒鍊師者，末法之弊極矣。或曰：百丈大師令司馬頭陀擇地可作五百僧道場者，而得潙山，是地理家事；既而令擇潙山主人，得大祐禪師，是風鑑家事，則何如？噫，此古聖賢爲傳法利生之大機緣，非世人所測識者。而百丈、司馬是何等人品？今之術士，可以藉口也與哉？
或曰：雜術固非僧務，醫以全生，宜若無礙焉。予謂：雜術亂心，則概所當舍，如其救濟爲懷，則亦萬行之一端；而術倘不精，雖曰全生，反以傷生，則大爲不可。近有僧行灸法者，其法和藥作餅，置艾炷於其上而燃之，云治萬病。此不知出自何書，傳自何人？夫切肌而察穴，循穴而入内，灼艾之常法也；隔餅而灸，有痛苦而無功能者也。而師行焉，弟子紹焉，不自知其業之深且重也。
周柳翁謂予曰：今日釋門，須是斫三人頭，懸之槁街，而後佛法始振矣。時某官在坐，問三人爲誰？答曰：其一某，其二某。問其三，直答曰：老兄是也。某官蓋此翁平日所素厚者。問故，則曰：公託名阿練若，而心在含元殿故也。某官不之嗔，作而曰：至言也。此翁以剛直不容于時，至於僧事，亦正氣凜凜若此，可畏也，可敬也。今僧實居阿練若，而有發願願來生作御史者，可愧死矣。
有自稱西域沙門，作焰口施食法師者，其灑浄也不用水，燃沸湯於瓶，以手擎而灑之，著人面不熱。人異之，請施食者絡繹。予以爲此甚不足貴也。世之號端公太保者，尚能以紅鐵鍊纏束其肢體，利鋒刃刺入於咽喉，況此沸湯，特其小小者耳。夫佛制施食，本爲餓鬼飲食至口即成火炭，故作甘露水真言等以滅其熱惱，使得清涼，奈何其用沸湯也？此何佛所説？何經所載？惑世誣民，莫斯爲甚矣。或謂其能化沸湯爲冷泉，故不必用水。審如是，則亦能化臭腐以爲沉檀，而不必用香矣；化黑暗以爲光明，而不必用燈矣；化瓦礫以爲棗栗，而不必用果矣；化草芥以爲牡丹芍藥，而不必用花矣；化泥土以爲稻麥黍稷，而不必用斛食矣。今何爲香花燈果斛食一一如常法具辦，而獨於灑浄一事則用沸湯乎？明理者辨之。
肉刑起於何時，其果聖人之意乎哉？或曰：尚書言之矣。然言之而未詳也，抑後世欲威民者爲之也？夫炮烙罪人，商紂之所以危身也；鑿人目，剥人面皮，吴皓之所以覆國也；復有沸油鹽於鼎俎，置人於中而烹之者，齊、楚等君所以終至於滅亡也。而謂聖人爲之乎？或又曰：其人天且劓，周易亦言之矣。然易經也，非律也；卜筮之書也，非刑書也。所以前民用，非所以罰民罪也。天且劓，象也，非真也。且肉刑至漢文帝而始除，萬世而下，其以文帝爲非乎？以文帝爲賢乎？如以爲賢，則肉刑之非可知矣。雖然，帝則誠賢矣，而有遺恨焉，宫刑之未除也。嗟乎痛哉。難言也。業報之循環，不可息也。何時得見龍華之世也？
講者數輩，争論心意識不決，予乃爲稽諸古。文殊問經云：心者聚義，意者憶義，識者現知義。俱舍論云：集起名心，籌量名意，了别名識。密嚴經云：藏是心，執我名意，取諸境界爲識。如是等説，皆小異而大同者也。永嘉云：損法財，滅功德，莫不由兹心意識。是故教乘中須一一究審，不可混淆。宗門直指心源，則一念不生全體現，又何必瑣瑣分别争論爲也？
或問：心念紛飛，當作何方便？予曰：佛言心者，制之一處，無事不辦。或曰：得無類告子之强制其心而不動乎？是不然。告子之不動心，念起即遏，遏捺令静；今之制心，是制使歸於一處，不雜用心。則彼是灰心不起，此是用心不二；彼是豁達空，此是思惟修，兩不同途，未可並論。一處功成，則隨其所習百千三昧靡不具足，故曰無事不辦；彼之强制，只辦得一味頑定，何能有此功德？雖然，此猶是學人初做工夫方便，非爲究竟。本來無一物，何處惹塵埃，安所云制？又安求所謂處也？或曰：本來無一物，何處惹塵埃，則全是空寂境界，卻正同於告子之不動心矣。曰：告子遏捺其心，使之不動；曹溪無心可動，不須遏捺，烏得同？
一僧專修念佛法門，一僧以禪自負，謂念佛者曰：汝念佛必待生西方已，見阿彌陀佛，然後得悟；我參禪者，見生便得悟去，遲速較然矣，汝罷念而參可也。僧莫能決，舉以問予。予曰：根有利鈍，力有勤惰，存乎其人，則彼此互爲遲速，未可是此而非彼也。喻如二人同趨寶所，一人乘馬，一人乘船，同日起程，而到之遲速，未可定也；則利鈍勤惰之説也。參禪念佛亦復如是。語其遲，念佛人有累劫蓮花始開，參禪人亦有多生勤苦不能見性者矣。語其速，參禪人有當下了悟，不歷僧祇獲法身，念佛人亦有見生打徹，臨終上上品生者矣。古云：如人涉遠，以到爲期，不取途中强分難易。
六祖示不識字，一生靡事筆研，壇經皆他人記録，故多訛誤。其十萬八千、東方西方等説久已辯明。中又云：但修十善，何須更願往生？夫十善，生天之因也；無佛出世，輪王乃以十善化度衆生。六祖不教人生西方見佛，而但使生天，可乎？其不足信明矣。故知執壇經而非浄土者，謬之甚者也。
古云：大隱居廛，小隱居山。遂有甘心汩没於塵俗者。不知居廛者，混俗和光，鬧中得静，有道之士則然，非初心所宜也。或曰：永嘉謂未得道而先居山，但見其山，必忘其道，是不許居山也。此各有説。予贊居山，爲汩没於塵俗者誡也；而永嘉所言自是正理。出家兒大事未明，千里萬里尋師訪道，親近知識，朝參暮請，豈得蒙昧無知作守山鬼乎？故知行脚在前，居山在後可也。則亦不悖乎永嘉之言也。
經言蠢動含靈皆有佛性。孟子之辟告子也，曰：然則犬之性猶牛之性，牛之性猶人之性歟？有執經言而非孟子，予以爲不然。皆有佛性者，出世盡理之言；人畜不同者，世間見在之論，兩不相礙。是故極本窮源，則螻蟻螻蠓，直下與三世諸佛平等不二；據今見在，則人通萬變，畜惟一知，何容並視。豈惟人與畜殊，彼犬以司夜，有警則吠；若夫牛，即發扃鑽穴，踰牆斬關，且安然如不聞見矣。犬牛之性果不齊也，而況於人乎？萬材同一木也，而梧檟枳棘自殊；百川同一水也，而江湖溝渠各别。同而未嘗不異，異而未嘗不同者也。如執而不通，則世尊成正覺時，普見一切衆生成正覺，今日何以尚有衆生？
僧有畜僮僕供使令者。夫出家人有弟子可服役，奚以僮僕爲？或曰：弟子爲求道而來，非執役人也。噫，夫子之適國也，一則曰冉有僕，一則曰樊遲御；淵明之赴友人召也，一門生二子舁其籃輿，後世圖而繪之，以爲高致。今出家爲僧，乃寵愛其弟子，如富貴家兒，而另以錢買僮僕供爨負薪張傘執刺，末法之弊，一至是乎？
文山六歌，有來生業緣在，骨肉當如故之句，是信有三世矣。特不知宿業因緣之至也，則聚爲一家；宿業因緣之畢也，則散爲歧路，如鳥宿林，天明而爲東西南北鳥矣，安保其如故也？文山節義才學表表百世，而此言乃似七月七日長生殿語，則未嘗留心内典之故也。惜哉。
有在家出家者，有出家在家者，有在家在家者，有出家出家者。處於族舍，具有父母妻子，而心恒在道，不染世塵者，在家出家者也。處於伽藍，無父母妻子之累，而營營名利，無異俗人者，出家在家者也。處於俗舍，終身纏縛，無一念解脱者，在家在家者也。處於伽藍，終身精進，無一念退惰者，出家出家者也。故古人有身心出家四句，意正如此。雖然，出家出家者，上士也無論矣；與其爲出家在家者，寧爲在家在家者。何以故？袈裟下失人身，下之又下者也。
世人耽著處，不舍晝夜。曰晝短苦夜長，何不秉燭遊，耽賞玩也。百年三萬六千日，一日須傾三百杯，耽麴糵也。野客吟殘半夜燈，耽詩賦也。長夏惟消一局棋，耽博弈也。古有明訓曰：是日已過，命亦隨減，當勤精進，如救頭然。今出家兒，耽麴糵者固少，而前後三事或未免焉。將好光陰驀然空過，豈不大可惜哉？
先德示衆云：汝等出家，未曾立脚得定，忽已過三四十年矣。我等聞此真懇痛切之語，所當心戰而毛豎者，乃有都將青春壯色，勤勤作有爲事業。或奔南走北，曰我參禮名山；或裝塑修造，曰我興崇三寶；或聚衆起會，曰我助揚法化。此雖名色亦皆好事，非上所云賞玩麴糵等比，而其爲空過一也。一朝猛省前非，忽已龍鍾衰朽，悔無及矣。故曰少壯不努力，老大徒傷悲。嗚呼，更有終身安然而不傷悲者。
一貴人齒高而爵尊，有上賓至，留飯。賓意其盛饌也，則糲飯及菜羹一器而已，無兼味。賓大嘆服。今富家待客，烹炮煎炙羽毛鱗介等種種衆生，大非也。或難曰：易言大烹以養聖賢者，何也？噫，獨不聞二簋可用饗，亦易之明示乎？而僧家雖不宰殺，素饌多品，亦非所宜也。或又難：盂蘭盆盡世甘美，以供賢聖僧者，何也？噫，獨不聞貧母以殘汁奉辟支而感生天之福，亦内典之明示乎？在心不在物故也。
或問：李卓吾棄榮削髮，著述傳海内，子以爲何如人？答曰：卓吾超逸之才，豪雄之氣，吾重之。然可重在此，可惜亦在此。夫人具如是才氣，而不以聖言爲量、常道爲憑，鎮之以厚德，持之以小心，則必好爲驚世矯俗之論，以自娱快。試舉一二：卓吾以世界人物俱肇始於陰陽，而以太極生陰陽爲妄語。蓋據易傳有天地然後有萬物，而以天陰地陽、男陰女陽爲最初之元本，更無先之者。不思易有太極是生兩儀，同出夫子傳易之言，而一爲至論，一爲妄語，何也？乃至以秦皇之暴虐爲第一君，以馮道之失節爲大豪傑，以荆軻、聶政之殺身爲最得死所；而古稱賢人君子者，往往反摘其瑕纇，甚而排場戲劇之説，亦復以琵琶、荆釵守義持節爲勉强，而西廂、拜月爲順天性之常。噫，大學言：好人所惡，惡人所好，災必逮夫身。卓吾之謂也。惜哉。
或曰：子以成敗論人物乎？曰：非然也。夫子記子路不得其死，非不賢子路也，非不愛子路也。行行兼人，有取死之道也。卓吾負子路之勇，又不持齋素而事宰殺，不處山林而遊朝市，不潛心内典而著述外書，即正首丘，吾必以爲幸而免也。雖然，其所立遺約，訓誨徒衆者，皆教以苦行清修，深居而簡出，爲僧者當法也。蘇子瞻譏評范增，而許以人傑，予于卓吾亦云。
妙喜以中庸性、道、教，配清浄法身、圓滿報身、千百億化身，體貼和合，可謂巧妙。細究之，則一時比擬之權辭，非萬世不易之定論也，作實法會則不可。何也？彼以仁義禮智言性，豈不清浄，然非法身纖塵不立之清浄也。彼以事物當然之理言道，豈不圓滿，然非報身富有萬德之圓滿也。彼以創制立法化民成俗爲教，豈無千百億妙用，然一身之妙用，非分身千百億之妙用也。大同而小異，不可以不察也。或曰：仁義禮智，孟子之言也，中庸止言天命而已。予謂至誠能盡其性，而繼之以寬裕温柔十六字，非仁義禮智而何？故曰孟軻受業子思之門人也，不可不察也。
公嘗自言晝之所爲，夜必焚香告天，不敢告者則不爲也。吾以爲如是之人乃可學道。後得法于蔣山泉禪師，有一聲霹靂頂門開，唤起從前自家底之句，以如是精誠之心地而參扣自心，其得悟非偶然也。若夫身雖歸佛，心不合天，止是遊戲法門而已。
烏鎮利濟寺，有僧師徒二人，俱稱謹厚。托以經懺者日益衆，因致饒裕，而吝嗇，不自享用，亦不布施。後得疾，族人迎歸調治。俄而謝世，平生積貯盡爲族有。十年後，現夢於所親曰：經懺未完者，陰府考較甚急，苦不可言。人世所傳，閃電光中認字讀還，信不誣也。筆之，以誡夫應緣者。
或問：第二願云：國中天人壽終，更無生三惡道者。則有生有死，特不墮落耳，何謂生彼國者皆無量壽？曰：後不云乎：國中天人壽皆無量，除其本願，願出度生者。十疑論亦曰：生彼國土，得無生忍已，還來此世救苦衆生。則悲願行化，非此土死生比也。
或問：居士臨終立化，其往生之祥，昭灼如是，而所輯大彌陀經不免抄前著後、抄後著前，此一失也。又宋景濂謂居士于金剛經不用昭明三十二分，無論矣，亦不依天親、無著所定，而另爲品第，此二失也。似於觀經讀誦大乘往生正因未協，而立化者何？答：此雖有過，然其平日念佛求生至真至切、至誠至篤，自利利他，功德非細，小疵不足掩其大善。尚有帶業往生者，何疑于龍舒？或其品位不能與上上流，則未可知矣。
予著戒疏發隱中，言必先受五戒、十戒、二百五十戒，然後受菩薩十重四十八輕戒。有講師憤然不平曰：何以不教人直受菩薩戒，而迂曲如是？佛記末法中，有魔王混入吾法而壞吾法，今其人矣。予不答。講師卒，其徒理前語，欲集諸僧諸宰官居士等，設大會而作辯難。予亦不答。有代予答者曰：無以爲也。不觀彼所引菩薩善戒經乎？經云：譬如重樓四級，自下而上，次第歷然，不可躐等；受戒亦然。經語也，無以爲也。其人乃止。
大長者吕叔簡作刑戒，鄒南皋先生梓之，予跋之。兹傳聞一事甚奇：某官者素酷暴，動輒行笞數十下，酸楚之聲震地，若罔聞者。有道人排闥入，直立廳事，嗔目而指之。某官大怒，呼左右極力笞之。忽後堂大叫公子爲鬼擊，幾斃。某官張惶退堂入内，則其子自言：若有鬼神巨棰棰我，皮破肉爛，血漬雙股，痛不可忍。急遣人至廳，被笞人已失所在。乃號啕大哭，舉身自擲，頭面皆損。噫，彼道人者，其天神乎。人皆有父母，人之子，己之子，均子也，奈何己子如珍，他子如草，于心安乎？又一尊官愛幼子，每日令屠者進一豬胃，胃瘦則大怒，笞責屠，傷重，調治兩月乃愈。有居家嚴刑以待婢僕，亦復如是。愚謂刑戒一書，當布之四方、傳之百世可也。
或問一僧：公願生西方否？曰：吾不願也。乃所願，來生著緑袍，一妻一妾而處室也，此即吾之極樂國也。問者嘿然，以告予，予謂人各有志，志在富貴，何西方之爲？雖然，富貴雖非道人美事，而亦須修頑福以得之。倘不修福，未必得爲緑袍郎，而或作緑衣人也；未必配淑女于名門，而或納六禮于齊人也。猶未也，倘有業焉，且不得爲緑衣人，而或爲金衣公子之流，事未可知也；且不得納禮于齊人，而或依棲於圉人、校人、庖人，事未可知也。猶未也，倘業重焉，金衣或變而爲赤牒焉，事未可知也；圉人、校人、庖人或變而爲阿旁焉，事未可知也。悲夫。
又問一僧：公願生西方否？曰：吾不願，亦不不願。東方有佛吾往東方，西方有佛吾往西方；南北上下，亦復如是。吾何定於西方也？又問一僧：公願生西方否？曰：八金剛抬我過東方吾不來，四天王抬我過西方吾不去。吾何知所謂東西也？合而觀之，前之一人，汩没於五濁者也；此二人者，一則隨生，一則無生。雖然，曰隨生，未必其真能作主而不被業牽也；曰無生，未必其真得無生法忍而常住寂光也。如未能，則戲論而已。又未能，則大言不慚而已。難矣哉。
平侍者久侍太陽，稱有悟入。奈何於後首創異議，徙太陽之塔，出其遺體，行破腦之慘毒，生報虎口，死入泥犁。則知其悟處，不過依稀見解、得少爲足而已，何有真悟徹人而反作此大逆不道之事乎哉？淺解當悟，禍至此極，可戒也。
紫陽真人謂四果人奪舍投胎，身有敗壞，不免離一舍入一舍，故其言曰若解降龍並伏虎，真金起屋幾時枯也。夫初果七返生死，二果名一往來，猶可以胎論；三果已名不來；而四果則見思惑盡，不受後有，三明六通，號阿羅漢，又何用奪舍爲？紫陽仙學超越倫類，悟真諸書多談理性，而爲此言，似於内典未甚精究耳。噫，真金起屋，特不枯耳，寧思金不度火也與哉？
世人臨終，爲言以示子孫，謂之遺囑，而子孫執之以作憑據，世守而不變者也；況三界大師，四生慈父，説法四十九年，最後之遺囑乎？爲僧者，所當朝誦暮習，師授徒傳，終身奉之而不可一日廢忘者，乃等之以童蒙之書，置之閒處，不復論究，豈非如來之逆子，佛法之頑民也哉？
四十二章經譯于騰、蘭二師，更無再譯。今世傳二本，大同而小異，餘不必論。但其較量設供優劣，藏本則始於凡夫，而終於化其二親；守遂師解本，則始于惡人，而終於無修無證者。考其文義，藏本頗爲未安，遂本文義俱暢。藏本又云飯辟支佛不如化其二親，何又言飯善人功德最大？既功德爲最，何又云飯善人不如飯一持五戒者？前後文義自相矛盾。又曰事天地鬼神，不如孝其二親。夫辟支佛約不及二親，又何況天地鬼神也？而遂師必無自撰佛經之理，其本必有所自，故知流通藏外者未必無善本，而不必全執藏本以爲折衷也。予著梵網發隱，亦得一本于古寺中，與天台疏文符契，于藏本反有參差處，發隱凡例中已申明之，今更爲專憑藏本者告云。
昔有南都僧某者，以四十二章經來武林。按古例，乞諸士夫各書一條勒石。予兄時以養親居家，書付之。踰年，有販其本至杭者，則别易一顯宦名矣。又數年，吾兄忽有南通政之命，於書肆得前本，則復易兄名矣。因感歎其事，爲詩梓之集中，有紗籠事非謬之句。予爲兄言：僧則誠鄙矣陋矣，獨不聞翟公榜門杜客語乎？客固不足言，而公亦失厚道矣。兄謂予：子之言是也。遂鏟去。噫，僧何苦不汲汲辦己躬下事，奔走貴人之門，作閒家具，貽笑于時人也。嗟夫。
予初出家時，見五條衣，皆另作簡便小巧者，略按五條大意而已。蓋此原名作務衣也，今悉照七條二十五條之式，雖不失方袍古制，而大有不便。搭此衣止可坐禪諷經禮佛，何堪執作運勞，則五條衣成七條用矣。夫子曰：麻冕禮也，今也純儉，吾從衆。必執反古以爲高，則書契既立之後，而復爲結繩；桌椅既具之後，而復爲席地，曰吾復古也，可乎？今世有碗箸矣，而食必用缽；又匙不便，更參之以箸，尤爲可笑。夫缽存之，不忘佛制可也，而不必泥之爲日用也。
大藏有禪門口訣一書，中所言類多數息法門，而兼之以下視臍輪等語，外籤標智者大師，而經文下既非大師又非灌頂、章安、荆溪等諸賢所記，不可信也。且大師自有大小止觀正文，末後略舉治病一門，與此相似，蓋防身之小法，非學佛之大道也。乃高題口訣，而借重大師，黄冠道流遂據此以印證己法，乃曰：此大師親口密傳之秘訣也。而淺識者便謂佛法盡在乎是，則其害大矣。豈知禪門亦原無口訣之説乎？不得不辯。
或問禪門信無口訣乎？曰：佛法正大光明，一人演之，而百千萬億人天之所共聞也，何口訣之有？無已，則有一焉：夫一言二言簡而義精者，斯之謂訣；連篇累牘，牽枝而引蔓者，非訣也。是故應無所住而生其心者，金剛經之口訣也。惟一乘法，無二無三者，法華經之口訣也。成就慧身，不由他悟者，華嚴經之口訣也。執持名號，一心不亂者，彌陀經之口訣也。是心作佛，是心是佛者，十六觀經之口訣也。不此訣之信，而信他訣者，舍璠璵而執碔砆者也。
或問：參禪得悟者相望於册，念佛得悟者何寥寥其未聞也？噫，蓋有之矣，子未之見也。且參禪人得理之後，終不嘵嘵以自鳴也；龍天推出，然後聲振一時，而名垂後世。彼曹溪佩黄梅之心印，苟不失口於風旛，一獵人之守網夫而已；清素受慈明密記，苟非邂逅於荔枝，一叢林之閒老漢而已，子何自而知之？況實心念佛者，志出娑婆，精求浄土，念念如救頭然，即其悟本性之彌陀，了惟心之極樂，若終身隱而不出，子亦烏得而知之也？凡上上品生者，皆得悟人也，往生傳不可不讀。
有爲僧不孝父母者，予深責之。或曰：出家既已辭親割愛，責之則反動其恩愛心矣。曰：惡，是何言也？大孝釋迦尊，累劫報親恩，積因成正覺。而梵網云：戒雖萬行，以孝爲宗。觀經云：孝養父母，浄業正因。古人有作堂奉母者，擔母乞食者，未嘗以恩愛累也，奈何於親割愛矣。而締交施主，不絶饋遺，畜養弟子，過於骨肉，是無親而有親，出一愛而復入一愛也，何顛倒乃爾。且己受十方供養，飽暖安居，而坐視父母之饑寒寥落，汝安則爲之。
蘇明允曰：叛父母，褻神明，則雷霆下擊之。雷霆固不能盡擊此輩也，然有時而不測也。明允此言，欲使爲惡者懼，而漏網雷霆之擊者亦衆矣，終不能使之懼也。然爲惡受報，蓋亦多途，有生惡疾而死者，有犯刑憲而死者，有遭虎狼而死者，有死于水溺者，有死於火焚者，有死於刀斧者，有死於砒鴆者，有死于牆崩石壓者，其爲報一也，殺人以挺與刃之類也，豈必其盡擊于雷霆乎？況復有現生受報者，有來生受報者，有身報于陽世者，有魂報于冥司者，毋曰不擊于雷霆，而遽稱漏網也。
中峰大師警策有：參禪必待尋師友，敢保工夫一世休。又曰：縱饒達磨與釋迦，擬親早已成窠臼。此醍糊至妙之言也，然不可聞于下士也。執此言而自用自專，不復知取友之益，則翻成毒藥矣。取友非難，得真友爲難。飲食財帛相徵逐者惡友也；善相勸、惡相規者好友也；開我以正修行路，示我以最上乘法、爲我燈、爲我眼、爲我導師、爲我醫王者，真善知識友也，不可一日而遠離者也。
古人爲學，有三年不窺園者，有閉户不踰檻外者，有得家書，見平安二字，即投水不展視者，庶幾乎專精不二者矣。而爲僧者學出世法，反以世事亂其心乎？吾輩觀此，當汗顔悚骨，而惕於中矣。
傳燈録所載諸師，如六代相承、五燈分焰諸大尊宿，皆天下古今第一流人物，所謂始知周孔外，别自有英豪者是也，豈易言哉？而今人或得一知半見，或得些少輕安，便自以爲大悟大徹；而無眼長老又或以東瓜印子印之，一盲衆盲，非徒無益而有害，可勝悼歟。
劉公諱寬，其治郡也，有過者以蒲鞭示辱。夫人欲試其怒也，使婢故以羹汙朝衣，公但曰：羹爛汝手乎？終不怒。即此二事，知其真菩薩人，不可企及。且今之治民者，用格外之嚴刑尚不能折獄；蒲鞭而民自化之，非大威神力何以至此？今御下人，小不如意，動輒加刑；羹汙朝衣，反恤之而不責，非大慈悲力何以至此？臨朝逼迫，而乃從容易衣，心不動摇，非大禪定力何以至此？火宅中具如是操略、如是器量，勝出家兒蒲團上三十年工夫矣。吾輩觀此，可不愧乎？可不勉乎？
國初翰林待詔沈士榮居士作續原教論，其詳品名儒學佛一篇，備舉唐宋諸君子，如白香山、蘇内翰，以至裴丞相、楊大年等諸公，禪學淺深，最爲精核。其言曰：即裴、楊諸公，不云無悟入，而保養受持則未可知也。豈有身居名利之場，又非果位菩薩，而能無細惑流注者哉？遊戲法門者固不必論矣，我輩身爲出家兒者，試静思之。
内人在道稱賢者，吾目擊三人焉：一曰出家尼嚴姓者，清修苦行，終身不干謁富貴家。一在家趙姓者，手書華嚴經八十一卷。一在家朱姓者，勸其夫休罷漁業，投身水中。夫末法僧尼，多遊族姓；苦行終身，誰似嚴者？募化書經，或昧因果；自力自書，誰似趙者？爲救衆生，不顧身命，終化其夫，誰似朱者？吾謂此三内人，三丈夫也，三大丈夫也。
焰口施食，啟教于阿難，蓋瑜伽部攝也。瑜伽大興于唐之金剛智、廣大不空二師，能役使鬼神，移易山海，威神之力不可思議。數傳之後，無能嗣之者，所存但施食一法而已。手結印，口誦咒，心作觀，三業相應之謂瑜伽，其事非易易也，今印咒未必精，而況觀力乎？則不相應矣。不相應，則不惟不能利生，而亦或反至害己。昨山中一方外僧病已篤，是晚外正施食，謂看病者言：有鬼挈我同出就食，辭不往。俄復來云：法師不誠，吾輩空返，必有以報之。於是牽我臂偕行。衆持撓鉤套索云：欲拽此法師下地。我大怖，失聲呼救，一時散去。越數日僧死。蓋未死前，已與諸鬼爲伍矣；向非驚叫，臺上師危乎哉。不惟是耳。一僧不誠，被鬼舁至河中欲沈之；一僧失鎖衣篋，心存匙鑰，諸鬼見飯上皆鐵片，遂不得食；一僧曬氈衣未收，值天雨，心念此衣，諸鬼見飯上皆獸毛，遂不得食，各受顯報。又一人入冥，見黑房中有僧數百，肌體瘦削，顔色憔悴，似憂苦不堪之狀。問之，則皆施食師也。施食非易易事也，信夫。
或謂：講法師有化物之功，無交鬼神之責，其寡過矣乎。曰：殆有甚焉。施食，一法耳，一法猶易精：經論繁多，一一而欲精之亦難矣。故古人業有專攻，如恭法華善華嚴之類是也。今則無經不説，無論不宣，其果超越于先哲乎？遂有師承無自，而臆見自用者；有好爲新説，而妄議前賢者；有略加銷釋，而全無發揮者，皆未免於過也。必其精研有素，博學無方，惟以明道爲懷，不圖利養於己，庶幾有功而無過耳。或又謂：智者云：爲利弘經，亦恒有菩薩之名者，何也？噫，此爲具菩薩之大悲，而未臻菩薩之實行者言也，非爲貪利者言也。不察此意，幾許誤哉。
古云：今生若不修，一蹉是百蹉。一之至百，何蹉之多直至於是？經言離惡道得人身難，得人身逢佛法難；然而逢念佛法門，信受爲尤難也。如經所言，蟻子自七佛以來未脱蟻身，安知何日得人身？又何日逢佛法？又何日逢念佛法門而信受也？何止百蹉，蓋千蹉萬蹉而無窮也。傷哉。
世人廣殺生命，以供朝夕，備宴賞，奉祭祀，皆謂理所當然。既其當然，則何爲旱乾水溢而官禁屠宰，然後知屠宰之爲非也？雖然，旱災而小沾，水災而少霽，已彘肩羊肘高懸市井矣。又杭俗祈禱觀音大士，必請至海會寺，而滿城宰殺，誠意何在？深可怪歎。倘其時時戒殺，户户持齋，必能感召天和，雨暘時若，田禾豐穰，海宇清寧，葛天無懷之風再見於今日矣，奈何習俗相沿不可救也，哀哉。
世俗畜小金魚者飼以蟣蝦，畜鶴者飼以細魚。飼鶴則一食動以百計，飼金魚則一食動以千計，積日而月，積月而年，殺業無邊矣。夫養蠶也，孳生六畜也，爲飽暖而造此殺業也；魚與鶴，供一玩視而已。嗟乎，是亦不可以已乎？
吾杭有魯姓者，忘其名，人以其面麻也，稱魯麻子。中年謂其子曰：吾婚嫁事畢，爾曹亦能自立矣，吾將求閒。於是備棺槨，凡魂轎明旌鼓樂皆悉營辦，諸子衰絰執杖引棺，己肩輿隨後，至西湖之别墅，置棺中庭，遣諸子歸，榜其門曰：今日方閒，至死不入城墎。嗚呼，亦達矣。夫俗士具有家緣，其忙宜也，脱忙而曰今日方閒；出家者本閒也，乃勞形苦志，奔利趨名，終日營營而不知休息者，當榜曰今日方忙，可也。
經言入胎皆在十月之先，而世間傳聞者，皆臨産之時死彼生此。有供僧山中者，忽見僧直入内室，俄報坐草生子，急往山中探之，則僧已入滅矣。與經言不合，何也？蓋入胎於十月之先者其常，而臨産入胎者千萬中之一二也；世人惟見一二，而不見千萬故也。然早入胎不見現形者何也？或臨産入者能現，而早入不能現也，經無明文，不敢妄爲之説。衆生入胎不可思議，以俟夫天眼聖人決焉。
人知佛法外護付與王臣，而未知僧之當其護者不可以不慎也。護法有三：一曰興崇梵刹，二曰流通大教，三曰獎掖緇流，曷言乎慎也。護刹者，梵刹果爾原屬寺産，豪强占焉，奪而復之，理也。有如考諸圖籍，則疑似不明，傳之久遠，則張王互易，以勢取之，可乎？喜捨名爲吉祥地，力不敵而與者謂之冤業藪。若僧惟勸化有力大人，以恢復舊刹爲大功德主，而不思佛固等視衆生，如羅侯羅殃民建刹，即廣踰千頃，高浚九霄，旃檀爲材，珠玉爲飾，佛所悲憐而不喜者也。有過無功，不可不慎，一也。護教者，其所著述，果爾遠合佛心，近得經旨，讚歎而傳揚之，理也。有如外道迂談，胸臆偏見，過爲稱譽，可乎？若僧惟乞諸名公作序作跋，而不思疑誤後學，有過無功，不可不慎，二也。護僧者，其僧果爾真參真悟，具大知見者，尊而禮之，實心實行，操持敦確者，信而近之，理也。有如虚頭禪客，下劣庸流，亦尊之信之，可乎？若僧惟親附貴門，冀其覆庇，而綿纊錦繡，以裹癰疽，只益其毒，有過無功，不可不慎，三也。是則王臣護法，而僧壞法也，悲夫。
儒者辟佛，有跡相似而實不同者，不可概論也。儒有三：有誠實之儒，有偏僻之儒，有超脱之儒。誠實儒者，于佛原無噁心，但其學以綱常倫理爲主，所務在於格致誠正修齊治平，是世間正道也。即佛談出世法自不相合，不相合勢必争，争則或至於謗者，無怪其然也，伊川、晦庵之類是也。偏僻儒者，稟狂高之性，主先入之言，逞訛謬之談，窮毀極詆，而不知其爲非，張無盡所謂聞佛似寇仇，見僧如蛇蠍者是也。超脱儒者，識精而理明，不惟不辟，而且深信，不惟深信，而且力行，是之謂真儒也。雖然，又有遊戲法門，而實無歸敬，外爲歸敬，而中懷異心者，非真儒也。具眼者辨之。
圓頂方袍，則知三衣僧服也；髮其首而僧其衣，非制矣。古人謂反有罪愆，而著爲成訓。世人不察，僧亦不言，可歎也。予少時見昭慶戒壇受優婆塞優婆夷戒者咸著三衣，蓋沿習爲風，而不知其非也。此非在家者之過，出家僧不以明告，而惟順人情以致此也，故表而出之。
世有偶知宿命者，非必得道者之宿命通也，古今蓋屢有之。總戎楊君爲予言：亡兄年十三四時，忽作北人語云：平日只管道南方好，南方好。展兩手云：今生此處來得好，來得好。問之，則曰我山東某處紅廟僧也。老總戎以爲妖，欲撲殺之，遂不敢言。踰年而卒。昔靈樹世世爲僧不失通，雲門三生爲國王，因不知宿命。豈雲門之賢不及今人乎？故曰偶爾不昧，非通也。今爲僧念念在世法中，入胎出胎，安能更記憶前事？求生西方自應汲汲矣。
宗伯陸公壽九十七而嗜龍眼，龍眼遂價貴一方。又吾鄉一老叟，壽踰宗伯六載而嗜蒸豚。二老母，一嗜米飲，一嗜川椒，壽俱九十以上，旁觀者復效法之。又一老人，清晨服蜜湯一杯，倘其永壽，而諸蜂乏食矣。嗟乎，攝生雖君子所不廢，而死生有命，聖謨洋洋。故夫子僅登古稀，豈其養生之無物；顔淵早夭三十，將無簞食以傷生。而有耄耋期頤，負販于道路者，曾饘粥之不繼者也。則知宗伯以積德延壽，龍眼何與焉，又況乎金仙氏之長生也。
或問：燒鍊之誆騙，莫不知之，而恒中之者，何也？先聖有言：智者不惑。中丹客者，智不足也。雖然，世人不足責，出家僧亦有惑之者，爲可歎也。夫世人以財爲命，而丹砂可化爲黄金，雖帝者亦惑于方士之説矣，故在俗家宜受其惑。而出家者不憶佛言乎：白毫相中八萬四千光明，以一分光明周給末法弟子尚不能盡，而奚事燒鍊？蘇城一老僧，爲興殿故，日誦法華七卷、佛號萬聲，祈丹事早成者，屢被誆騙，而不退悔。曰：退悔則真仙不可致。坐是宿志不回，初誠愈確，而卒無一成。夫爲興佛殿故，雖屬好心，然此殿非一二萬金不可，望丹成以舉事，亦左矣。噫，以求丹之心求道，以養丹客之費供事天下善知識，以鼎新佛殿之精誠返照曠大劫來之天真佛，以七卷法華、萬聲佛號之勤苦回向西方，則不立一椽，建刹已竟；而乃用心于必不可成之役，盡敬於必不可信之人，惜哉。
大藏有南嶽禪師立誓願文，末後言願先得丹而後得道，蓋欲留形住世，長生不死，而現世之中便得成果，不待他生。南嶽應化聖賢，若果出其口，必自有故，非凡近所測；若後人所增，則不可信，下士觀此，或起異見，是願文誤之也。神鸞焚仙經而修觀經，南嶽修丹道以求佛道，何兩不相合如是？彼南嶽止觀，於起信論增一惡字，而曰具足一切善惡，此必非南嶽之意，而後人爲之者；惡字可增，今文何可遽信。其亦禪門口訣之類也夫。
大藏又有智者大師傳佛心印一卷。夫佛心印曰天台傳之，可也；謂天台獨傳，而達磨諸師皆不得與焉，不可也；謂師子遇害，其傳遂止，而六代傳衣俱無其事，不可也。師子之色身可害，而道不可害也；師子之説法已竟，而傳法未竟也，皆後人所爲尊天台而不知所以尊也。又後人之言曰：法華，根本也。華嚴，枝葉也。天台何曾有是言也？又曰：性具之旨惟一家有，非諸家所能及。一家之説，亦何示人以不廣也？夫性具之理，見於諸經，發于諸祖，不知其幾，而獨擅一家，非天台所樂聞也。天台，聖師也，望道而未之見者也。其自處也，曰：損己利人，止登五品。而後人過爲稱揚，失天台不自聖之心矣。合前一事觀之，故古云：盡信書，則不如無書。
水陸儀文，世傳起自梁武帝。昔白起以長平一坑至四十萬，罪大惡極，久沈地獄，無由出離，致夢于武帝。武帝與志公諸師議拔救之策，知大藏有水陸儀文，禱之，則光明滿堂。由此舉行，傳之後世。而今藏並無其文，金山寺之本，亦前後錯雜，不見始終頭緒，時僧行者，亦復隨意所作，各各稍殊。南都所繪上下堂像，隨畫師所傳，奉爲定規，頗不的當。而敢建道場者，化募資費，累月累年始克成就，陳設繁文，以致士女老幼紛至遝來，如俗中看旗看春，交足摩肩，男女混亂，日以千計，而不免褻瀆聖賢，衝突鬼神，失多而過重，有禍而無功，多致道場不終其事而感惡報，甚可懼也。惟四明志磐法師所輯儀文，至精至密，至簡至易，精密而不傷於煩長，簡易而不病於缺漏，其本止存四明，諸方皆未之見也。予爲訂正，重壽諸梓，以廣流通。雖然，亦不可易易舉、數數舉也。易則必至於數，數則自生夫易，由是疏於誠敬，多於過愆，則求福而反禍矣。幸相與慎之。
越僧定公，中年出家，破衲乞食，雲行鳥飛，于名利淡如也。苦志力參天晴日出四句，忽有省。時無大知識爲之鉗錘，有印之者，心不服，咈然去。嘗謂予曰：今世僧誰敢印證我者？因引釋迦如來以作印證。繇是得少爲足，認鍮作金，乃崇信羅道，注釋其所作五部六册等書，遂爲時人所呵。向使其得真師勝友，必大有成就。故知尋師訪友之功，學道者之要務。而有因無果，喪失初心，良可歎悼。
僧俗進香南海，或有不由四明正路，而别從大洋及鱉子門，蹈不測之險者，颶風作，覆舟溺死數十百人。嗟乎，不遠數百里、數千里，虔誠而往參謁，寧非好心，寧非善事，而至於失命，則未必其臨終正念，何如也？夫經稱菩薩無刹不現身，則不須遠涉他方；而大慈大悲者，菩薩之所以爲菩薩也，但能存菩薩慈悲之心，學菩薩慈悲之行，是不出户庭而時時常覲普陀山，不面金容而刻刻親承觀自在矣。更有投入洪濤，謂之捨身，冀菩薩爲接引；及其死也，必發嗔起怨，是反成墮落，豈不哀哉？不特此耳，泰山絶頂亦有捨身崖，後賢爲之築垣，大書矜愚二字，亦無量陰德矣。
居士鮑姓者，日誦法華、楞嚴，久之知解通利，遂作西方論答客問共三篇。初一篇猶談正理，而稍稍帶言西方不足生，次二篇則甚言願生西方者之非。或勸予辟之，予憶空谷禪師謂謬人之言比於樵歌牧唱，不必與辯；今鮑所論，皆援禪門正理，易以入人，則因而疑誤衆生，退失往生之願，爲害非細，不得終嘿矣。其初一篇分三等西方：一爲文殊、普賢、馬鳴、龍樹諸菩薩所生之西方，二爲遠公、永明等諸知識、蘇子瞻、楊次公等諸賢者所生之西方，三爲凡庸惡人畜生等所生之西方。其説近似有理，但九品往生，經有明文，昭如日月之在中天，何須待爾别爲三等？一王創制，萬國欽崇，山野匹夫另立科約，可乎？其謬一也。佛明九品者，西方原無二土，而人機不同，故往生者自成其九。鮑之説，是西方原設三等之土，以待三等之人，與經不協，其謬二也。又言：永遠諸知識諸賢者往生，實非自利，純是利他。夫求生彼國，正爲親近如來，冀求勝益，諸大菩薩且置弗論，只如蘇、楊諸賢，豈皆菩薩地盡，特往極樂度生，更不自利者耶？行願品頌云：親睹如來無量光，現前授我菩提記。求授記非自利而何？其謬三也。又曰：聖凡同體，迷悟而優劣暫分；返照回光，反掌而聖凡迥别。既其返照，如何翻成迥别？又曰同體，可乎？自語相違，其謬四也。又曰：毋執我相，欲生彼土。而佛顧叮嚀告誡，勸發求生，是佛教人執我相耶？其謬五也。至於第二第三篇，彌加詆毀，其謬更甚。曰：今主法者惟以浄土爲事，惟以此事爲真。則浄土是假耶？佛説浄土是誑語耶？不信有金色世界，楞嚴所呵也。鮑日誦楞嚴，而作此斷見，其謬六也。又云：一心不亂，非執持名號，念念專注之謂也。若説執持者，有如云布。親見數人晝夜念佛，又經幾位老善知識印過，後皆入魔罥，不可救拔。夫執持名號，佛説也，是佛誤此數人入魔罥耶？現見不念佛而參禪亦有著魔者，何也？經言念佛往生者得不退轉，則必入聖流；佛許入聖流，鮑以爲入魔罥，其謬七也。又云：所謂一心者，乃當人本有之心，本自靈妙，本自具足，除是之外更無别法。夫經文明説執持名號，一心不亂，何得革去上文四字而説一心？若無經文，空口高談，如是説心，亦無不可；此則金口所出，真語實語，是佛差説、鮑爲改正耶？法華云一心稱名觀世音菩薩，又如何解？其謬八也。又曰：依此法修，必入邪道。前曰入魔罥，今曰入邪道，念佛之爲害如此乎？佛何不禁人念佛，而待鮑禁也？其謬九也。又云：上古人先勸人得本，後勸往生。夫念佛往生，原是下學而上達邊事，先上達，後下學，於理通乎？寧有先狀元及第，位登宰輔，方乃習讀六經論、孟，學做舉業文字者乎？其謬十也。又云：若佛法止此，只消一卷彌陀經足矣。只靠此經，誰不可作人天師，誰不可稱善知識？夫法華、楞嚴、華嚴、般若等諸大乘經，無日不誦，無日不講，有誰偏執彌陀一經而掃滅諸經耶？雖然，只恐不曾真實專靠一經耳。專靠一經，得念佛三昧，稱善知識亦何忝乎？十一謬也。又云：佛刹無盡，若專教人求生一刹，其餘佛刹豈不冷静哉？寧知盡微塵衆生皆生一刹，不見增多；盡微塵衆生無一生彼刹者，亦不減少，何冷何暖，何静何喧，而作兒童之見、邪僻之説？十二謬也。千經萬論讚歎西方，千望萬賢求生彼國，獨鮑一人重加毀訾，何其不懼口業也？居士初時信心虔篤，吾甚愛之；今若此，吾甚憂之。
或問：古人皆有頌古、拈古，子獨無，何也？答曰：不敢也。古人大徹大悟之後，吐半偈，發片言，皆從真實心地大光明藏中自然流出，不假思惟，不煩造作，今人能如是乎？國初尊宿言公案有二等：如狗子佛性、萬法歸一之類是一等；又有最後極則請訛，謂之腦後一槌，極爲難透。予于前狗子萬法，尚未能無疑，何況最後。故不敢恣其臆見，妄爲拈頌也。
或曰：子其謙乎。蓋能而示之以不能乎。曰：非謙也，是真語實語也。楞伽示宗説二通，而教多顯義，宗多密義，故又云無義味語。予于教之深玄者猶未能盡通也，而況于宗門中語乎。復次，宗門問答機緣，雖云無義味語，然有猶存少分義路可思議者，有絶無義路，似無孔鐵槌不可鑽刺者，有似太虚空不可捉摸者，有似鐵蒺藜不可咬嚼者，有似大火聚不可近傍者，有似赫日輪不可著眼者，有似砒霜鴆羽不可沾唇者，安得妄議略舉古人一二？世尊拈花，迦葉破顔微笑，我今已能冥會佛心如迦葉否？客誦金剛，六祖即時契悟，我今已能頓了深經如六祖否？臨濟見大愚，而曰黄檗佛法無多子，我今已能實見得無多子否？趙州八十行脚，曰只爲心頭未悄然，我今已能心頭悄然否？香巖擊竹有聲，而曰一擊忘所知，我今已能忘所知否？靈雲見桃花，而曰直至如今更不疑，我今已能的的到不疑之地否？高峰被雪巖問正睡著無夢時主人，不能答，我今已能答斯問否？又三年而於枕子落地處大悟，我今已有此大悟否？如此類者不可勝舉，倘有一未明，其餘皆未必明也。如兜率悦公之謂張無盡是也。非惟古人，即今人所作，亦不敢輕評其是非，而漫爲之貶駁也。何也？人坐于堂上，方能辨堂下人曲直，又未曾繫籍聖賢故也。嗟乎，錯答一轉語，墮野狐身百劫；笑明眼人答話，倒屙三十年。覆轍昭然，可弗慎諸？
古來此方著述入藏者，皆依經論入藏成式，梵僧若干員，漢僧若干員，通佛法宰官若干員，群聚而共議之。有當入而未入者，則元之天目高峰禪師語録，國初之琦楚石禪師語録，皆寶所之遺珍也。近歲又入藏四十餘函，而二師語録，依然見遺。有不須入者反入焉，則一二時僧與一二中貴草草自定，而高明者或不與其事故也。嗟乎，天台師種種著述，及百年然後得入藏，豈亦時節因緣使之然歟？後更有入藏者，二師之語録其最急矣。特闡而明之。
嶽、台二師，俱言吾以領衆，損己利人，一則止證鐵輪，一則僅登五品。權辭歟？抑實語歟？愚謂權實非後學所能測，但在今人，且莫問權，姑以實論。聖師尚爾，況凡夫乎？則轉增精進矣。不特二師爲然，古人之自處也，有曰某離師太早，未能盡其妙，或曰某早住院，未克臻此，其慎重類如是。況台師所處尚不及信位，今人即大悟，問其造位，若果入住，應便能八相成道否？則寧可自招妄言證聖之大罪耶？孔子曰：我非生而知之者。又曰：若聖與仁，則吾豈敢？又曰：吾有知乎哉？無知也。即二師意也。彼嘐嘐然高據師位，大言不慚者，將超越于二師之上乎？可懼也已。
有道者告予曰：我輩冠簪，公等剃削。夫剃削者，應離世絶俗，奈何接踵於長途，廣行募化者？罕遇道流而恒見緇輩也，有手持緣簿，如土地神前之判官者；有魚擊相應，高歌唱和，而談説因緣，如瞽師者；有扛抬菩薩像神像而鼓樂喧填、贊勸捨施如歌郎者：有持半片銅鐃，而鼓以竹箸，如小兒戲者；有拖鐵索，重數十百斤，如罪人者；有舉石自擊其身，如飲恨訴冤者；有整衣執香，沿途禮拜，挨家逐户，如里甲抄排門册者。清修法門或者有玷乎？予無以應。徐而謂曰：募化亦不等。有非理者，有合理者，有因正果正者，有瞞因昧果者，未可一概譏刺也。但其不務修行，而專求利養，爲可恨耳。因記此，願相與共戒之。
道者又曰：諸宫觀道院，及諸神廟，皆我等居也，奈何僧衆多住其中。罕見道流住佛寺者。夫歸依佛者住寺，歸依道者住宫觀院廟，今僧居於此，爲歸依三清諸天尊諸真諸神耶？抑欲占奪我等産業耶？其言有理，予無以應。徐而曰：韜光，古靈隱也，何道流居之？曰：此在家修習全真者寓焉，冠簪者不與也，況剃度一僧主之矣。其言有理，予又無以應。噫，今之爲僧者，或棲止叢林，或幽居蘭若，或依巖爲室，或就樹結茅，何所不可，而必附彼羽衣以爲居亭主人也？
古德云：最勝兒，出家好。俗有恒言曰：一子出家，九族生天。此者讚歎出家，而未明言出家之所以爲利益也。豈曰不耕不織，而有自然衣食之爲利益乎？豈曰不買宅，不賃房，而有自然安居之爲利益乎？豈曰王臣護法，信施恭敬，上不役於官，下不擾於民，而有自然清閒逸樂之爲利益乎？古有偈曰：施主一粒米，大似須彌山。若還不了道，披毛戴角還。又云：他日閻老子與你打算飯錢，看你將何抵對？此則出家乃大患所伏，而況利益乎哉？所謂出家之利益者，以其破煩惱，斷無明，得無生忍，出生死苦，是則天上人間之最勝，而父母宗族被其澤也。不然，則雖富積千箱，貴師七帝，何利益之有？吾實大憂大懼，而並以告夫同業者。
世人祈求子嗣者，祈延壽命者，祈消疾病者，祈解災難者，祈取功名者，祈安家宅者，祈益資財者，如是等事，第一不可告許宰殺牲牢之願。此名惡願，有業無功，縱得遂心，美好一時，苦報在後。乃至許袍許旛，許造殿堂，許置供器，雖與上之葷祭不同，然大悲平等名佛，正直不偏名神，豈有因賄降福之理乎？縱得遂心，本人命所自致，非許願力也。據理而論，惟在廣作諸善耳。忠君孝親，憐貧愛老，救災恤苦，戒殺放生，種種陰騭，種種方便，隨力所能，皆力行之，善功所感，理必降祥。倘不遂心，則應歸之天命，委之宿緣，不怨不尤，彌加行善而無退悔。
世間之孝三，出世間之孝一。世間之孝，一者承歡侍彩，而甘旨以養其親；二者登科入仕，而爵禄以榮其親；三者修德勵行，而成聖成賢以顯其親。是三則世間之所謂孝也。出世間之孝，則勸其親齋戒奉道，一心念佛，求願往生，永别四生，長辭六趣，蓮胎托質，親覲彌陀，得不退轉，人子報親，於是爲大。予昔甫知入道，而二親云亡，作自傷不孝文以伸悲恨。今見在家出家二衆中有具慶者，於是倍增感慨，而涕泗交零，稽首頓首以勸。
有僞造二經者，題以父母恩重等言，中不盡同，而假託古譯師名。吾友二人各刻其一。二友者，忠孝純正士也，見其勸孝，而不察其僞也。或曰：取其足以勸孝而已，似不必辨其真僞。予曰：子但知一利，而不知二害。一利者，誠如子言，勸人行孝，非美事乎？故云一利。二害者何？一者素不信佛人見之，則彌增其謗，佛言如是鄙俚，他經可知矣。遂等視大藏甚深無上法寶。重彼愆尤，一害也。二者素信佛人，徒具信心，未曾博覽内典，見此鄙俚之談，亦復起疑，因謂謗佛者未必皆非。動彼惑障，二害也。害多而利少故也。況勸孝自有大方便報恩經及盂蘭盆經，種種真實佛説者流通世間，奚取於僞造者？
予昔將欲出家，有黄冠語予：不必出家，只在得好師耳。予時出家心急，置其語不論。出家後，思彼以延年修養色身爲業，得傳而留形久住足矣，何必出家。爲僧者，欲破惑證智，上求佛果，下化衆生，則古德皆舍家離俗而作沙門。又彼若志求金丹大道，亦須出家。則彼之言未爲當理。但觀今人有未出家前，頗具信心，剃染之後，漸涉世緣，翻成退墮；則反不如居家奉父母、教子孫，得一好師示導正法，依而行之，是如來在家真實弟子，何以假名阿練若爲哉？如是，則彼言亦甚有理，又不可不知也。
世人將平生所作詩文匯爲一集，乞諸名人序跋之，曰以此爲不朽計也。噫，古之人必也名喧寰宇，昭灼於人之耳目者，乃所著述，方傳之至今。其次焉者，身没之後，極之數十年間，墨之楮者或覆瓿，而劂之木者或資釜矣，安在其不朽也？必也鐫之鼎彝，篆之碑碣，數百年之後，存者亦不多見矣。即孔子之文章，二帝三王之典謨訓誥，傳諸萬世無弊，而三災起時，大地須彌、諸天宫殿皆悉碎爲微塵，蕩爲太虚，安在其不朽也？真不朽者，其不生不滅之本心乎。此則先天地而無始，後天地而無終。鸞法師曰：此吾金仙氏之長生也。予亦曰：此吾大雄氏之所謂不朽也。何不捨世必朽之閒家具，而求真不朽之正知見也？不此之計，而漫勞其心，其爲計也疏矣。
經言靴裘等物皆不應著，以其日與諸畜相親近也。夫此特著之身外，況食肉則入於身内乎？今人以犬豕牛羊鵝鴨魚鱉爲食，終世不覺其非，何也？夫飲食入胃，遊溢精氣以歸於脾，其渣滓敗液出大小腸，而華腴乃滋培臟腑，增長肌肉，積而久之，舉身皆犬豕牛羊鵝鴨魚鱉之身也，父母所生之身，現生即異類矣，來生云乎哉？夫五穀爲養，五菜爲充，五果爲助，内經語也，人之所食也亦既足矣，而奚以肉食爲？既名曰人，不宜食肉。
一人問：釋迦如來以足指按地，即成金色世界。佛具如是神力，何不即變此娑婆土石諸山穢惡充滿之處，便成七寶莊嚴之極樂國，乃必令衆生馳驅於十萬億佛土之迢迢也？噫，佛不能度無緣，子知之乎？浄緣感浄土，衆生心不浄，雖有浄土，何由得生？喻如十善生天，即變地獄爲天堂，而彼十惡衆生，如來垂金色臂牽之，彼終不能一登其閾也。是故刹那金色世界，佛攝神力而依然娑婆矣。又一人問：經言至心念阿彌陀佛一聲，滅八十億劫生死重罪。斯言論事乎？論理乎？噫，經云：一稱南無佛，皆已成佛道。又云：禮佛一拜，從其足跟至金剛際，一塵一轉輪王位。今正不必論其事之與理，但於至心二字上著倒，惟患心之不至，勿患罪之不滅，事如是，理亦如是，理如是，事亦如是，何足疑也。又一人問：有人一生精勤念佛，臨終一念退悔，遂不得生。有人一生積惡，臨終發心念佛，遂得往生。則善者何爲反受虧，而惡者何爲反得利也？噫，積惡而臨終正念者，千萬人中之一人耳。苟非宿世善根，臨終痛苦逼迫，昏迷瞀亂，何由而能發起正念乎？善人臨終退悔，亦千萬人中之一人耳；即有之，必其一生念佛悠悠之徒，非所謂精勤者。精則心無雜亂，勤則心無間歇，何由而生退悔乎？是則爲惡者急宜修省，毋妄想臨終有此僥倖。真心求浄土者，但益自精勤，勿憂臨終之退悔也。
僧有募化施主黄豆，每念佛一聲，過豆一粒，一人作之，餘人效之，號爲豆兒佛師父。夫世尊教人念佛，制爲數珠，何乃不遵佛制，省力事不作，而作此吃力事也？且百八之珠，周則復始，乃至百千萬億而無盡；今一合之豆，周則復始，亦復無盡，而何爲念過之豆置不再用，更换新者？其言曰：念之至斗至石，送諸庵寺作腐供衆。亦迂矣。或曰：古之人有行之者，如往生集所載是也。曰：彼非數豆，傍人計其念佛多不可計，約之當盈兩載。今糧舶大者，載米千石，兩載則極言其多耳，非數豆如今人也。即實數豆，其心亦不如今人也。
真誥一書，他且弗論，如曹操者，乃與古聖君如堯舜禹湯者同列而爲天神，吾不能無疑也。或曰：閻羅王俄登寶殿，則侍衛森嚴；俄吞鐵丸，則肢體焦爛。安知操之不朝在天堂而晚在地獄也？是不然。閻王者，其在生亦修福亦造罪，故報如是。操之爲人，有惡無善，何得罪福雙報如閻王乎？或更有説：非愚所知，據理評之。若果如斯，胡以寒亂臣賊子之膽，示老猾巨奸之警乎？亦盡信書不如無書之類也已。
報有三：一者今生作惡，現生受報。二者今生作惡，第二生受報。三者今生作惡，第二生未報，多生以後受報。惟善亦然。報之遲速，蓋各有緣因，但世人見惡者不報，或更昌隆，乃憤憤不平；未知三世之説故也。夫後之二報，人不及見，惟重現報。今姑記現報數事，目擊而非傳聞者：一人撾笞婢僕，動以百數。一日將一僕係頸東柱、係足西柱，使伸縮無路而痛責不休。其父大怒，遇往解放，而囑曰：汝速去，渠若告汝逃亡，我即告渠忤逆。遂得生還。後此人亦以己子賣與他家，而自身爲鄉宦守門。又一人平生笞人如官府，後亦受官刑，斃囹圄中。一人中家内室也，妄費無算，後子女滅盡，老無依賴，爲人縫補經絡。一人貴宦子也，驕奢佚游侈費，不知慚愧，後追逐遊僧丐者趁食于諸方。一人毀訾天神無所顧忌，後爲村民所歐，得疾身殞。一人辱詈如來及諸賢聖，皆人不忍聞者，俄而客死於外，不得歸。一人嗔母不悉委財帛，折其供事觀音大士一臂，後走馬湖塘，墮落折臂幾死。又一人生七女七男，凡生一女，才墮地，即溺殺之，其七男先後相繼亦死，男女十四人無一存者，惟老夫老婦相對哭泣而已。又數人出家者，我慢自賢，凡時人或有言論，一概呵以爲非，乃復輕藐先哲，妄加毀訾，後俱不壽，或惡疾死。姑記之以警狂傲。
或問：如來神力不可思議，何不使惡人皆現受惡報，而日兢兢焉不敢爲惡也；善人皆現受善報，而日孳孳焉倍復爲善也？則無爲而天下太平矣。胡慮不及此？嗟乎，報之有遲速，衆生業報自然如是，雖大聖不能轉速而令遲、扭遲而爲速也，惟是盯嚀詔告以因果之不虚、酬償之難逭耳。聞而不信，亦末如之何也已矣。曰：永嘉云：了則業障本來空。空則何因果酬償之有？曰：汝今了否？曰：未了也。未了應須償宿債。
或問：妙喜云：愚人終日掐數珠求浄業。念佛果愚人所爲乎？噫，予昔曾辯之矣。妙喜但言愚人終日招數珠求浄業，不言愚人終日一心不亂求浄業也。又問：古德偈云：成佛人希念佛多，念來歲久卻成魔。君今欲得易成佛，無念之心不較多。無念念佛，奈何以有念念佛？曰：此爲散心念佛而不觀心者勸發語也，不曰歲久而一心不亂者成魔也。未曾念佛，先憂有念，是猶饑人欲飯，先憂飽脹而不食者矣。又問：六祖云：東方人造惡，念佛求生西方。意旨何如？曰：六祖言惡人念佛求生，不曰善人念佛一心不亂者求生也。且惡人必不念佛，其有念佛者僞也，非真念也。喻如惡人修十善求天堂，惡人必不修十善，其有修十善者，僞也，非真修也。曾未有善人一心念佛而不生西方者也。又問：古德云：舍穢取浄，是生死業。奈何舍娑婆求極樂？曰：彼言舍穢取浄者爲生死業，不言一心不亂取浄土者爲生死業也。子未舍穢，先憂取浄，與前之憂有念同矣。又問：禪宗云：佛之一字，吾不喜聞。又云：佛來也殺，魔來也殺。則何爲念佛？噫，彼言佛之一字，吾不喜聞，不言一心不亂四字吾不喜聞也。彼言佛來也殺，魔來也殺，不言一心不亂來亦殺也。夫歸元無二，方便多門，是故歸家是一，舟車各行；以舟笑車，以車笑舟，俱成戲論。此理自明，無煩贅語矣。又問：近有人言：吾不念佛，良由内有能念之心，外有所念之佛，能所未忘，焉得名道？噫，彼蓋以獨守空静爲道乎？内有能静之心，外有所静之境，不亦能所宛然乎？曷不曰：一心不亂，則誰能誰所、何内何外也？吾與爾既修浄土，止愁不到一心不亂田地。若一心不亂，任他千種譏萬種謗，當巍巍不動如泰山耳，更何疑哉？
古有偈：修慧不修福，羅漢應供薄。修福不修慧，象身掛瓔珞。有專執前之二句者，終日營營，惟勤募化，曰吾造佛也，吾建殿也，吾齋僧也。此雖悉是萬行之門，而有二説：一則因果不可不分明，二則己事不可不先辦。或曰：果如子言，則佛像湮没，誰其整之？塔寺崩頽，誰其立之？僧餓于道路而不得食，誰其濟之？人人惟辦己事，而三寶荒蕪矣。曰：不然，但患一體三寶荒蕪耳。世間三寶，自佛法入中國以來，造佛建殿齋僧者時時不休，處處相望，何煩子之私憂而過計也。吾獨慨夫僧之營事者，其瞞因昧果，不懼罪福，克減常住，藏匿信施者無論矣；即守分僧，而未諳律學，但知我不私用入己則已，遂乃移東就西、將甲補乙，或挪還急債、或饋送俗家；不知磚錢買瓦、僧糧作堂，枉受辛勤，翻成惡報，是則天堂未就、地獄先成，所謂無功而有禍者也。中峰大師訓衆曰：一心爲本，萬行可以次之。則所謂己事先辦者也。己事辦而作福事，則所作自然當可矣。至哉言乎。爲僧者當銘之肺腑可也。
世傳鍾離真人之于洞賓也，十試而後授以仙道，略記數事，初試以財，次試以色，次試以身命，然此猶世間實行者所能爲也。又一真人，需才鍊藥，屢現變異，確乎堅持，至嬰兒墮地而失聲以敗。然此猶世間忘情者所能爲也。乃世尊昔爲菩薩，婆羅門乞其夫婦二人以爲奴僕，時世尊身爲太子，即與其妃，男入男群，女入女群，效忠竭力，備諸苦辛，勞而不怨。又或割身肉以償鷹，剜千燈以求法，則非惟世間所難，而亦非初心菩薩所及矣。是故舍利弗逢乞眼者而退大就小，菩薩道之難成如此。今日當洞賓之試，已十有五雙打退，而況爲奴僕乎？而況割肉剜眼諸苦行乎？嗚呼。此雖得忍大士境界，非下凡可企，然獨不可以是激勵其凡心乎？
六群僧，如來所呵，諸大弟子所不齒者也。而古稱佛世六群，猶賢於佛滅度後馬鳴、龍樹諸菩薩等者，何也？嗟乎，夫子嘗野仲由、攻冉有，小人樊須，具臣由之與求矣。其在今時，則皆卓卓乎希世之賢守令，振古之良宰輔，蕭曹龔黄、房杜姚宋、韓范富歐之所未必能及者也，而何疑乎六群？故知初五百年、次五百年、次之又次後五百年，解脱以至鬥諍、漸久而漸漓、愈趨而愈下，羽嘉鳳凰庶鳥非虚語矣，寧不爲之三歎？雖然，子輿氏之言曰：豪傑之士，雖無文王猶興。果若斯言，則衆生之大幸、大幸也。予日望之。
一儒者謂予曰：吾輩負笈從學，必具束修于師，而助館榖之資于主人。今簡藏僧覽常住經典，無所助于常住，而安坐受供，又每季得儭金五錢，此何説也？予笑曰：公猶未知鍊磨期中事乎？一冬之期，先致米一石于常住，而晝夜鞭逼念佛，無斯須停息，仍每日必負薪，或遠在十餘里之外，打七然後暫免。何不移簡藏之供而供此苦功辦道之行人乎？時僧顛倒，一至於是，處處皆然，吾亦不知其何説也。
古云：處世若大夢。經云：卻來觀世間，猶如夢中事。云若云如者，不得已而喻言之也。究極而言，則真夢也，非喻也。人生自少而壯，自壯而老，自老而死，俄而入一胞胎也，俄而出一胞胎也，俄而又入又出之無窮已也。而生不知來，死不知去，濛濛然，冥冥然，千生萬劫而不自知也。俄而沈地獄，俄而爲鬼爲畜，爲人爲天，升而沈，沈而升，皇皇然，忙忙然，千生萬劫而不自知也。非真夢乎？古詩云：枕上片時春夢中，行盡江南數千里。今被利名牽，往返於萬里者，豈必枕上爲然也。故知莊生夢蝴蝶，其未夢蝴蝶時亦夢也；夫子夢周公，其未夢周公時亦夢也。曠大劫來，無一時一刻而不在夢中也。破盡無明，朗然大覺，曰：天上天下，惟吾獨尊。夫是之謂夢醒漢。
相傳佛滅後，性相二宗，學者各執所見，至分河飲水，其争如是，孰是而孰非歟？曰：但執之則皆非，不執則皆是。性者何？相之性也。相者何？性之相也。非判然二也。譬之一身然，身爲主，而有耳目口鼻、臟腑百骸皆身也。是身者，耳目等之身；耳目等者，身之耳目等也。譬之一室然，室爲主，而有梁棟椽柱、垣壁户牖等皆室也。是室者，梁棟等之室；梁棟等者，是室之梁棟等也。夫豈判然爲二者哉？不惟不當争，而亦無可争也。或謂：永嘉云：入海算沙徒自困。又曰：摘葉尋枝我不能。似乎是性而非相矣。曰：永嘉無所是非也。性爲本而相爲末，故云但得本不愁末，未嘗言末爲可廢也。是故偏言性不可，而偏言相尤不可。偏言性者，急本而緩末，猶爲不可中之可；務枝葉而失根原，不可中之不可者也。
大鑑能禪師世稱南宗，大通秀禪師世稱北宗。然黄梅衣缽不付時時勤拂拭之大通，而獨付本來無一物之大鑑，何宗鏡録謂大鑑止具一隻眼，大通則雙眼圓明？信如是，何以不得衣缽？夫曹溪親接黄梅，遠承達磨，又遠之承迦葉，又遠之承釋迦，乃永明傳道于天台韶國師，而爲此説者何也？抑隨時救弊之説也？昔人言晉宋以來，競以禪觀相高，而不復知直指人心見性成佛之旨，故初祖西來。至永明時，又或以爲一悟即了，故宗鏡及萬善同歸等書力贊修持，則似乎南宗專於頓悟，而北宗頓悟漸修、智行雙備，故有隻眼雙眼之喻。萬松老人獨奮筆曰：此一隻眼。是之謂盡大地是沙門一隻眼也，是之謂把定乾坤眼也，是之謂頂門金剛眼也。倘新學輩諸淺見者，執宗鏡所云，作實法會，則大鑑止是空諦，而大通方始是中道第一義諦，可乎？或曰：曹溪六代傳衣，舉世靡不知之。而當是時，何爲惟見兩京法主、二帝門師，北宗大著於天下，而不及曹溪者，又何也？曰：曹溪既承印記，秘其衣缽，爲獵人守網，潛光匿彩，至於一十八年，大通之道盛行，曹溪之名未顯也。迨風幡之對，而後道播萬世矣。曹溪潛龍深淵，不自炫耀；大通見龍在田，不自滿盈，其言曰：彼親傳吾師衣缽者也。蓋善知識之相與以有成也如是。
予又思宗門賞鑒許可，抑揚與奪，越格超情，不可以世法之是非論也。石鞏之得所傳也，曰：三十年張弓，只射得半個聖人。曹溪之一隻眼，半個聖人之謂也。中峰邈高峰之真求贊，贊曰：我相不思議，佛祖莫能視。獨許不肖兒，見得半邊鼻。曹溪之一隻眼，半邊鼻之謂也。普化之於臨濟也，曰：河陽新婦子，木塔老婆禪。臨濟小廝兒，卻具一隻眼。曹溪之一隻眼，即臨濟之一隻眼也。
或曰：僧糧，僧所食也。僧堂，僧所居也。居食二者，皆僧受用，奈何以齋僧錢作食堂，而受火枷之報也？此義有二：一者米粟蔬菜，人以濟饑；梁棟牆壁，能濟饑否？則物類不相應也。二者施主作齋，汝今作屋，磚錢買瓦，違信施心，則因果不相應也。或曰：别化錢齋僧可准過否？彼人齋僧，自彼人福，與前人何涉？然則如之何而後可？曰：折僧堂。如數齋僧而火枷滅，有明徵矣。又問：造佛錢作佛殿，總之供佛也，可乎？曰：不可。畫棟雕梁，還當得如來相好光明否？造經錢作經廚，總之供經也，可乎？曰：不可。錦囊寶匱，還當得如來金口玉音否？如是乃至放生錢買池塘，總之濟物利生也，可乎？曰：不可。空陂野澤，千頃汪洋，還當得彼時失救，垂臨鼎鑊，將被刀砧百千萬億生靈否？況挪移變换，舛錯因果乎？又有説焉：造佛餘錢，可用作佛前供器否？則律有開許之文。餘諸福事無文，慎之慎之。毋恣己見而反招業報也。
問曰：楞嚴圓通獨取耳根，念佛法門曾未入選，奈何後世不遵聖語，而普天之下多從念佛也？答曰：彌陀疏鈔已有明辨，而此疑此問關係不小，不厭其煩瀆也，更爲子詳言之。子誠娑婆人也，知有娑婆而已，獨不思娑婆而外，有無量無邊不可説不可説世界乎？耳根者，逗娑婆世界衆生之機；念佛者，逗不可説不可説世界衆生之機也。耳根圓通，一方世界之圓通；念佛圓通，十方世界之圓通也。佛出娑婆，姑就娑婆之所宜者示教，故曰此方真教體，清浄在音聞，不曰十方真教體也。喻如今日國中百千郡邑士子所習，或在一方多習易者，或在一方多習詩者，或在一方多習書者；春秋、禮記，亦復如是。統而論之，通國之中，最多習者則周易也。周易者，念佛法門之謂也。復次百千郡邑土地所宜，郊野之區多植谷粟，山林之所多栽果實，江海之處多販魚鹽，綾綿珠玉亦復如是。統而論之，通國之中最多尚者，則稻黍菽粟也。稻黍菽粟者，念佛法門之謂也。子居娑婆，自修耳根，誰得而阻之；但不必是此而非彼。如其執耳根而欲掃除念佛，是猶業餘經之士子而欲掃除周易，貨餘物之商民而欲掃除穀粟也，豈理也哉？
一老宿言：有異域人爲天主之教者，子何不辯？予以爲教人敬天，善事也，奚辯焉？老宿曰：彼欲以此移風易俗，而兼之毀佛謗法，賢士良友多信奉者故也。因出其書示予，乃略辯其一二。彼雖崇事天主，而天之説實所未諳。按經以證彼所稱天主者，忉利天王也。一四天下，三十三天之主也。此一四天下，從一數之而至於千，名小千世界，則有千天主矣。又從一小千數之而復至於千，名中千世界，則有百萬天主矣。又從一中千數之而復至於千，名大千世界，則有萬億天主矣。統此三千大千世界者，大梵天王是也。彼所稱最尊無上之天主，梵天視之，略似周天子視千八百諸侯也。彼所知者，萬億天主中之一耳，餘欲界諸天皆所未知也。又上而色界諸天，又上而無色界諸天，皆所未知也。又言天主者，無形、無色、無聲；則所謂天者，理而已矣，何以禦臣民、施政令、行賞罰乎？彼雖聰慧，未讀佛經，何怪乎立言之舛也。現前信奉士友，皆正人君子，表表一時，衆所仰瞻以爲向背者，予安得避逆耳之嫌，而不一罄其忠告乎？惟高明下擇芻蕘而電察焉。
又問：彼云：梵網言：一切有生，皆宿生父母，殺而食之，即殺吾父母。如是，則人亦不得行婚娶，是妻妾吾父母也。人亦不得置婢僕，是役使吾父母也。人亦不得乘騾馬，是陵跨吾父母也。士人僧人不能答，如之何？予曰：梵網止是深戒殺生，故發此論。意謂恒沙劫來生生受生，生生必有父母，安知彼非宿世父母乎？蓋恐其或己父母，非決其必己父母也。若以辭害意，舉一例百，則儒亦有之：禮禁同姓爲婚，故買妾不知其姓則卜之。彼將曰：卜而非同姓也，則婚之固無害。此亦曰：娶妻不知其爲父母、爲非父母，則卜之。卜而非己父母也，則娶之亦無害矣。禮云：倍年以長，則父事之。今年少居官者何限？其舁轎引車，張蓋執戟，必兒童而後可；有長者在焉，是以父母爲隸卒也。如其可通行而不礙，佛言獨不可通行乎？夫男女之嫁娶，以至車馬僮僕，皆人世之常法，非殺生之慘毒比也。故經止云一切有命者不得殺，未嘗云一切有命者不得嫁娶、不得使令也。如斯設難，是謂騁小巧之迂談，而欲破大道之明訓也，胡可得也？復次，彼書杜撰不根之語，未易悉舉：如謂人死，其魂常在，無輪迴者。既魂常在，禹湯文武何不一戒訓於桀紂幽厲乎？先秦兩漢唐宋諸君，何不一致罰于斯高莽操李楊秦蔡之流乎？既無輪迴，叔子何能托前生爲某家子，明道何能憶宿世之藏母釵乎？羊哀化虎，鄧艾爲牛，如斯之類，班班載於儒書，不一而足，彼皆未知，何怪其言之舛也。
復次，南郊以祀上帝，王制也。曰欽若昊天，曰欽崇天道，曰昭事上帝，曰上帝臨汝，二帝三王所以憲天而立極者也。曰知天，曰畏天，曰律天，曰則天，曰富貴在天，曰知我其天，曰天生德於予，曰獲罪於天，無所禱也，是遵王制、集千聖之大成者夫子也。曰畏天，曰樂天，曰知天，曰事天，亞夫子而聖者孟子也。天之説何所不足，而俟彼之創爲新説也？以上所陳，倘謂不然，乞告聞天主。倘予懷妒忌心，立詭異説，故沮壞彼王教，則天主威靈洞照，當使猛烈天神下治之，以飭天討。
少冢宰定宇趙公，與雲南巡撫陳玉台同年。公以萬曆丙申三月望日捐館。時玉台在任，因内人病，扶乩請神，神判以死，因懇乞救援。神云五殿閻君方新任，其人剛正，不可干以私，無以爲也。問新任何人？曰：常熟趙某耳。俄而訃至，則任期與訃期吻合。陳大驚異。或曰：閻王帶福帶業者爲之。定宇盛德士，亦有業乎？噫，地藏菩薩言：我觀閻浮提衆生，舉足動步，無非是罪。焉得無過？昔聞一僧有天符召作閻王者，僧懼，大起精進，一心念道，符使遂絶。嗟乎，古稱韓擒虎生爲上柱國，死作閻羅王；又近代傳聞鄭澹泉司寇死作閻王，杭太守周公死作城隍，此常事也。古德有言：僧雖有行，不了道者，多作水陸諸神。豈徒言哉？
其説有三：一六祖壇經，一釋氏要覽，一百丈清規，三各差殊。今辯如左：一壇經云：吾滅度後，莫作世情悲泣雨淚，受人吊問，身著孝服，非我弟子，亦非正法。二要覽云：考涅槃諸經，並無服制，惟增輝記，引禮三服。其三降服，白虎通云：師恩同父母，宜降服。釋氏喪儀云：師恩同父母，宜三年服。五杉云：師服皆從法服，但布稍粗，純染黄褐。增輝云：但染蒼皴色，稍異于常耳。三清規云：小師麻布掇，兩序苧掇，主喪等生絹掇，衆舉哀三聲，小師幙下哀泣。如上所説，據壇經則無服無泣，據增輝等則有服無泣，而服不用麻，但用色黄蒼而已，據清規則服泣雙行，宛同世俗。夫爲僧者雖應宗法六祖，但今弟子不忍師亡，多爲之服，乃上欽祖訓，下順人情，委曲酌中，依增輝作青黄色服之可也。古云禮可以義起，更俟高明正焉。
因上喪制，知清規一書後人增廣，非百丈所作也。百丈爲曹溪四世嫡孫，其喪制何繇不率乃祖攸行，而變其成法乎？蓋建立叢林，使一衆有所約束，則自百丈始耳。至於制度之冗繁，節文細瑣，使人僕僕爾，碌碌爾，日不暇給，更何從得省緣省事，而悉心窮究此道也？故曰後人好事者爲之，非百丈意也。
僧某素樸實，但愚而自用，凡見稱人之善，必微哂，示不足稱也。久之反道歸俗，與一老媪俱。其死也，致夢報媪曰：吾明日歸鄰庵矣。則有送一彘放生於庵者。媪知其某也，數往訊視，遂聞於人，遠近異其事，觀者絡繹。媪醜之，轉送雲棲。時雲棲放生所窄隘，一山寺願收養。俄而其徒賣與屠者，殺之田中。噫，受生於畜矣，又不免于刑戮焉，何至此極也，吾輩所當痛心而鏤骨者矣。
予頃爲天説矣，有客復從而難曰：卜娶婦而非己父母也既可娶，獨不曰卜殺生而非己父母也亦可殺乎？不娶而生人之類絶，獨不曰去殺而祭祀之禮廢乎？被難者默然以告予。予曰：古人有言：卜以決疑，不疑何卜？同姓不婚，天下古今之大經大法也，故疑而卜之。殺生，天下古今之大過大惡也，斷不可爲，何疑而待卜也？不娶而人類絶，理則然矣；不殺生而祀典廢，獨不聞二簋可用享，殺牛之不如禴祭乎？則祀典固安然不廢也；即廢焉，是廢所當廢，除肉刑、禁殉葬之類也，美政也。嗟乎，卜之云者，姑借目前事，以權爲比例，蓋因明通蔽云爾，子便作實法會，真可謂杯酒助歡笑之迂談，排場供戲謔之諢語也。然使愚夫愚婦入乎耳而存乎心，害非細也，言不可不慎也。客又難殺生止斷色身，行淫直斷慧命，意謂殺生猶輕。不知所殺者，彼之色身；而行殺者，一念慘毒之心，自己之慧命斷矣。可不悲夫。
