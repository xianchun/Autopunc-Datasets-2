禪師名行偉，生于氏，大名人也。幼寡笑語，頹然地坐，終日伏犀插額，眉目疏秀，人皆異之。年十九，游京師，聞寶相寺大乘師方益有鑒裁，謁之，益曰：君風神不凡，然非凌煙麒麟所宜置，正當袒肩荷擔如來乃稱耳。
偉欣然曰：此吾心也，愿執役掃除。益以講學聚徒，偉甘勤力挽車運粟，破薪佐炊，無所不為者十三年，乃剃落受具。辭益，經行諸方，益令入洛，遂受賢首教於太三藏，成名繼其席，常千人，講無定居。
南游，門弟子有愿隨者，偉不卻。至淮上，所至禪林盛藉藉聞宗師名，心怪之。舘淮山古寺，見昔同學法亮黲衲勃窣，高其衣裙，布纏兩脛，驚曰：亮亦逃矣！呼俱行者，聚觀太息，亮笑叙寒溫而已。偉問曰：汝今稱禪者，禪宗奧義語我來！
亮曰：待我死後為汝敷說。
偉曰：狂耶！
亮曰：我狂已息，汝今方熾。即趨去。
偉請其屬曰：亮聞見淹博，知法解義倍我，今甘爾禪家，必有長處。乃獨行詣黃檗，謁南禪師，依止二年。
每造室，南公必斂目良久乃語偉。曰：和尚見行偉，必合眼，何耶？
曰：麻谷見良遂來，荷鋤鋤草，良遂有悟處；我見汝來，但閑閉目，汝雖無悟，然且有疑，尚亦可在。偉滋不曉。
時泐潭月禪師與南公同坐夏積翠，月以經論有聲，偉嘗侍座聽其談論。因讀小釋迦傳曰：韋尚書問仰山寂公禪師：尋常如何接人？寂曰：僧來必問來為何事？曰：來親覲。又問：還見老僧否？曰：見。又問：老僧何似驢？僧未有詶者。韋曰：若言見，爭奈驢？若言不見，今禮覲誰？以此故難答。寂曰：無人如尚書辯析者耳！
月公稱善，偉亦以為然，南公獨曰：溈仰宗枝不到今者，病在此耳！偉日夜究思，不悟其意。將治行而西，卜庵嵩少之下，為粥飯僧。夜與一僧同侍座，僧問：法華經言：得解一切眾生語言陀羅尼。何等語是陀羅尼？南公顧香鑪，僧即引手候火有無，無火又就添以炷香，仍依位而立。
南公笑曰：是此陀羅尼。
偉驚喜，進曰：如何解？南公令僧且去，僧揭簾趨出。
南公曰：若不解，爭能與麼？偉方有省。
偉律身甚嚴，燕坐忘夜旦，占一室，謝絕交游。有過偉者，虛己座以延之，躬起炷香，叉手而立。南公聞之，以為大絕物，非和光同塵之義，面誡之。對曰：道業未辨，歲月如流，大根器如云門、趙州，猶曰：我惟粥飯二時是雜用心。又曰：我豈有工夫閑處用？矧行偉根性日劫相倍者，甯暇囿世情事，清談諛悅人，增我相乎？南公賢之。
熙寧二年，南公歿于黃龍，江西使者檄宣春厚禮，致以居仰山。未朞年，法席冠江淮，平昔同參知名者皆集，道俗尊事之，謂之後身通智。性剛，蒞事有法度，俾某人職某事，莫敢違者。嘗遣化十二輩，偉以其名付維那，使明日俱來受曲折，及會茶，輒失一人，偉問：為誰？
曰：隨州永泰。
偉方經營中，首座曰：泰游山去，請以他僧備員。偉然之。
俄有告者曰：泰寔在，首座匿之，以欺眾耳。偉色莊，使搜得之，泰自陳怯弱，懼失所受事，首座寔不知也。
偉令擊鐘集眾，白曰：首座已分座授道，又老師所賞識，昧心罔眾，他人猶不可為，乃甘自破壞乎？首座屏息受罰，俱永泰者出院，諸方伏其公。泰後嗣其法，住黃檗山，首座住溈山，嗣黃龍。
偉夏夜坐深林，祖以食蚊蚋，會腸毒作，十日不愈，以刀絕之尺許，血流不止。門人泣曰：師獨奈何不少忍？
曰：為其障我行道，蒲伏床上，無所利於物，得死不愈于生乎？
元豐三年十一月二十六日，說偈而化，後三日闍維，得五色舍利，骨石栓索勾連，塔于寺之東。閱世六十三，坐三十三夏。
贊曰：法句經言：若起精進心，是妄非精進。觀偉施為，宜若起心者，何哉？永嘉曰：晝夜精勤，恐緣差故；不惜身命，以知恩故。偉方畏緣差，負法道之恩，引云門、趙州以自較，渠恤是真是妄哉？非志列秋霜，何以若此耶！
之功，叢林之盛，非愿力大士莫能為之也。東坡詞曰：堂堂總公，僧中之龍，呼吸為云，噫欠為風。是事且止，聊觀其一戲，蓋將談笑不起于座，而化廬山之下為梵釋龍天之宮，渠不信夫！