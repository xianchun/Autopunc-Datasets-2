紫陽真人作悟真篇以明玄門秘要，復作頌偈等三十二篇，一一從性地演出西來最上一乘之妙旨。自叙云：此無為妙覺之至道也。標為，夫外之云者，真人豈以玄門為內，而以宗門為外哉？審如是，真人止應專事玄教，又何必旁及於宗說？且又何謂此為最上，豈非以其超乎三界，真亦不立，故為悟真之外也歟？
真人云：世人根性迷鈍，執其有身，惡死悅生，卒難了悟。黃老悲其貪著，乃以修生之術，順其所欲，漸次導之。觀乎斯言，則長生不死，雖經八萬劫，究是楊葉止啼，非為了義，信矣。若此事，雖超三界之外，仍不離乎一毛孔之中，特以不自了證，則非人所可代。學者將個無義味語放在八識田中，奮起根本無明，發大疑情，猛利無間，縱喪身失命，亦不放舍，久之久之，人法空心，境寂能所，亡情識盡，并此無義味語一時忘卻，當下百雜粉碎，覿體真純。此從上古德所為，決不相賺者。
真人以華池神水溫養子珠，會三界於一身之後，能以金丹作無義味語用，忽地翻身一擲，抹過太虛，脫體無依，隨處自在。仙俊哉大丈夫也！篇中言句，真證了徹，直指妙圓，即禪門古德中，如此自利利他，不可思議者，猶為希有。如禪師薛道光，皆皈依為弟子，不亦宜乎？刊示來今，使學玄門者知有真宗，學宗門者知惟此一事實，余二即非真焉。是為序。
