又觀下，次明道品。文相既略，便結枯榮及以三脫。
若遮障下，次明對治來意，但列事治，不暇明於合行之相，外貪欲等一十二治。前文所指，即此文是，四分各三，故成十二。
次釋文中，觀於他身成九想故，故治外貪。背舍先觀自身骨鎖，故能治內。勝處因於自身骨人，觀成漸見十方依正，是故能治自他貪欲。
違法瞋者，瞋他順理，故觀眾生作己親想。順法瞋者，瞋他違理，事雖順理，瞋違觀心，故觀諸法及眾生空，乃至涅盤亦不可得。戲論瞋者，橫於諸法而計性實，或執權破實，或執實破權，如凈名云：若言我當見苦斷集，是則戲論，非求法也。二乘執權尚成戲論，況今凡下諍計是非，當觀法性無權無實，絕諸名字。
二世、三世，具如第七。言一念者，非謂極促一剎那時，謂善惡業成，名為一念。異於三世、二世連縛等相，故名一念。皆是無常，故無性實，具如法界次第中釋名義。俱舍、婆沙委論，具有四種十二因緣：一者、剎那；二者、連縛；三者、分位；四者、遠續。後三秪是三世因緣，以約能順生後等受，故開三耳。論中仍闕二世因緣。大論：問：佛說因緣，甚為難解，云何令於癡人觀耶？答：非如牛等，令觀因緣。求實道者，生於邪見，名為癡人。
於未開頃下，次明次位中云鼠唧等者，不達諦理，謬說即名，何異怪鼠作唧唧聲？即聲無旨，濫擬生死即是涅盤，亦如怪鳥作空空聲，豈得濫同重空三昧？故下合云所以成怪。叨者，貪也。若內外下，安忍。得是下，離愛。以大車譬，如文。下去諸十法後皆譬大車，豈可不信是法華妙乘？次是名下，結也。一切諸法不出十乘，故以十乘結攝總示。
亦名等者，會前煩惱十乘觀法異名，令同前觀煩惱即是法界，亦名行於非道，乃至不斷而入涅盤等，即是會前十觀異名。
廣說下，廣說異名，總有三番三十六句。初三十六既言涅盤，涅盤即是解脫德也。此開凈名不斷煩惱而入涅盤一句為三十六，此會異文，準大論意。大論云：若如法觀佛，般若與涅盤，是三則一相，其實無有異。雖復不異，不異而異，此中且屬解脫德故。今初標但言三十六者，且從一種根本而說，準初列文，即是出入各作根本，故初根本但作入名，至出涅盤十六句初，即自列出根本四句，故下結云若各立兩根本四句成四十句。
問：何故立兩根本四句？
答：所生各別。又可但是開、合異耳。開者，即是出入各四；合者，共為一個根本。即以出入相參為四，如云斷入、不斷入、斷出、不斷出。若開此為兩根本四句相者，於兩入句更加第三、第四句也。於兩出句亦加第三、第四句也，故有三十六、四十不同。然根本四不須預釋，至下釋文兩根本句各在入出兩十六句中，故知實句但三十二。
問：根本并在十六句中，何句是耶？
答：同者即是。文列并在四句之初，今亦略釋。
次別釋中，細尋諸句，文甚分明，無勞委釋。今約其文相稍隱略者，出其相狀。初四句中并以凡夫具縛，名為不斷。第二四句去，并約體照，名為不斷。第二四句中亦斷亦不斷者，義須兩兼：一者、析法名斷，體名不斷；二者、既是學人，已斷名斷，余名不斷。所言入者，惑既未盡，分得有余，亦名為入，亦可應云析體無學，恐文誤耳。非斷非不斷者，理體雙非，其性冥真，得名為入。
第三四句中第一句者，不得準前作兩兼釋，即應先將亦斷亦不斷為析體竟，次將已斷之惑名為亦入，余殘未盡，名亦不入，余之三句例此可知。
第四四句中第四句者，義亦兼兩，例前第二四句中兩兼義釋。此十六句凡云入者，意并在於從假入空為對，令成十六句故，以凡夫、外道為第一四句，故初四句并是空觀所觀所破。後十六句皆云出者，并是從空入假名出，亦是為成十六句故，對入空說。此之空假正在藏、通，義兼別、圓，如後問答料簡中具出其意。又前十六句初四根本句雖并以義而屬對竟，至下釋中復屬對者，為示同相故，重對耳。出中例入，亦應例前，為知同故，故但直列根本四句而不釋相。
次明出者，第一四句中第三句者，此是中根出假菩薩分斷煩惱，名亦不出。復能出假，名為亦出。若下根者，斷見思盡，方能出假，則不應云亦出、不出。
第二四句中初句者，初鹿苑中已入無學，不入涅盤，而常輔佛，以至方等及般若中亦得義云二乘出假。
第三四句中初句者，此是體門兼用析者，析為亦斷，體為不斷，初入空時，名亦不出；後必出假，名為亦出。非謂正用三藏析法，故皆云兼。二乘亦爾，用體兼析，第三句中有析有體，故云亦斷不斷。并是二乘，故云不出。
第四四句中，凡言理者，即是雙非。初句應云析體真理。云體法者，但是語略。下之三句皆應云理，謂體法出假菩薩理以出假故，名之為出。出假之時已有真理，縱是上根，亦先緣理。第三、第四句準第二句說。
次問答料簡中，云體法意通，通三教故，對析成四。又云更約別圓四門分別者，四門如文，故前文中義在藏、通，所以更對後之兩教，若還準前作於析體入空，出假冥真等名，銷別、圓意，義亦可矣，但是界外空假之別，及冥中道不思議理，以此為異。文以別、圓四門，一一門中四門四悉，隨其相貌，不無階差。
初明入中根本四句者，既以別、圓共為四門，故四門中言不斷者，界外圓體，體惑性空，義當空門，空無所斷，亦復無入。言斷入者，界外析法，次第斷惑。既有所斷，義當有門，有所斷故，則名有入。第三門者，兼用析體。第四門者，謂析體理。
次於一一下，明於四門開成十六，復以一一門中各具斷等四義，復以四義隨順四悉，以十六悉成十六句。如空門中雖體達惑，名為不斷。世界既無生善滅惡及以見理，故名不入。下之三悉不斷如上。若為人中，善既已生，義之如入。若對治中，約治病邊，名之為入；不對病故，名為不入。第一義中，理性不當入與不入。余之三門，其門雖異，對四悉邊，其義不殊。
次又更下，置前四悉，於一一門復開四門。以十六門為十六句，即以空等，對不入等，具足如前根本中說。其根本句雖名空等，以空等中又有空等四義不同，故以所開空等四義，亦可對於不斷等四，故析體二教并皆具於入、不入等四義不同。入謂詣理必然，不入謂理無所入。第三句以理雙照二義，第四句還以理為雙非，然以即與不即以分析體，并以三德為涅盤也。所言出者，起用故也。所言入者，冥理故也。斷及不斷，四義同前。一門既然，三門亦爾。出中雖即但對四門，準例亦應更對四悉，但是文略。
次此則下，復以別圓該通通藏，以由出入體析名同故也，應細思之，不能具記。
次明三十六句，般若等者，雖因涅盤，準論問起。答者，此中亦是即同而異，屬般若德也。
言生等者，此準大品照明品中，舍利弗問佛：云何應般若波羅蜜？佛言：色不生，般若生，乃至一切種智不生，般若生。雖歷諸法，但成一句，今準此句開為三十六句也。經從色心以至種智，為攝經意，不可委歷，但云諸法。諸法既遠，般若通深，故約三智以釋般若，亦約三諦以釋諸法。若作與前名異義同，諸法秪是煩惱，般若秪是涅盤，涅盤從斷，般若從智。智斷雖殊，共破諸法，故得稱為名異義同。且從智斷，不同義邊，復名為別。又此般若諸法一十六句各攝前來兩處三十六句，此乃句句從圓說也，若從次第，即如前明煩惱涅盤出入。
先約藏、通入空出假，義兼圓、別，攝在衍門。依此則應諸法諸智生、不生等，俱通四教，是故前文三十六句。次因料簡，方復別出別、圓之相，今般若中即對三智、三境，則一切智中已含析體。余之二智即是假中，三智宛然，不須重問，是故則無料簡之文。
又前名煩惱及以涅盤，而論出入，宜且先約前兩教以明。今云般若，般若本通，是故即約三智俱釋。又前煩惱一向約於顯露定教，是故但論斷與不斷，入空出假。今般若中，乃以顯露不定對說，故有境智對發不同。根本開合，準前可知。於中，先明互發一十六句，次明互照一十六句。
所言發者，發有二義：一約不思議中不別而別以論相發。發智既爾，照境亦然。又若境互發智，可論宿習。若智互照境，則有二義：若轉智互照，不論發習；若逐境互照，亦是發習。又若空假二智互照兩境，則通通別義，亦通於三藏菩薩。中智照二，惟在別圓，義亦通於圓別接通。若立中名，無中體者，亦通通教八地及三藏佛，唯不通於空假照中，照中但在別圓及接四處故也。又若從別說，二乘猶可互照真俗，三藏菩薩至菩提樹方乃照真，是故應以諸教諸位，諦智高下，權從摩尼出，覆行者身，下有金剛華，行者坐上。有金剛山四面圍繞，絕於外聲。一一山中出七佛座，說四念處。爾時寂然，不聞外聲。隨於佛教，汝當修習，慎勿忘失。
今且依第一本，用酥有益。又云：春時入火三昧，太溫，身成病；入地三昧，見身成無石山，須急治之；入水三昧，見身如大水泉；入風三昧，見身如九頭龍。須急治之。余文廣如經說。
如吞蛇法者，第一本云：如人噉食，吞於蛇影，謂為蛇也，因而為病。他人問之，知病源已，即以下藥：密以死蛇著其痢盆，唱言：蛇出。病即差也。壁畫蛇影入酒杯中亦復如是。如阿含云：舍衛有一長者，名晨居，有一婢極丑，常外使役，令刈樵草、汲水等事。野外有泉，泉上有樹。樹上有一端正女人自縊而死，影現泉中，婢見之，謂為己影，便瞋大家：我端正如此，使我田園。乃撲缾破，歸家入堂，寶帳中坐。大家謂其狂病，乃問之，婢以前事答，云何大家不別，不見敦遇？即與鏡照之，乃見丑形，猶尚不信，乃謂鏡丑。大家先知彼泉水處而有死女，乃送至泉處，見是死女影，心解慚愧。
觀心治者，亦如南岳大師苦腫滿病，用觀力推，病則消差。
次明方術中，先用世治。云如治噦法者，第一本云：以畏怖之，即差。雜含云：用心息太急。又眠處單薄，因外風寒，動胃管腎等，上逆胸塞，節節流水停住胸中，名之為噦。須急治之。治法如經甚廣云云。如治齒法者，第一本云：向北斗咒云：齒牙疼。北斗治之，痛差自知，痛即差也。又以狗牙從陰地向陽地咒云：令人牙痛差，不差暴汝，差還本。痛即差也。如捻大指治肝等者，五指主五藏故，大指主肝，頭指主肺，中指主心，無名指主脾，小指主腎。次用中，邀者，亦不翻者，如法華疏，以四悉因緣故不翻也。今文多是對治意也。命出入息言者，口令為命，誦此咒已，仍須命云阿那般那。痛打四五十者，令心止痛處故也。如江鄉人卒患，皆以手打臂至一二百下，患即差也。
次明損益中，心利病輕，頓益；心利病重，漸益。心鈍病輕，漸損；心鈍病重，頓損。又雖復心鈍，善解觀法，亦得成於益中漸頓。
夫世間下，傷嘆。言庸者等者，庸者，凡常輩也，無奇人也。廣雅云：愚也。韻高等者，如匠伯輟釿於郢人，伯牙絕弦於子期，故僧彪詩云：鍾期不可遇，誰辯曲中心？鍾期若聞伯牙撫山曲，曰：巍巍乎煥然其高！聞彈水曲，云：洋洋乎盈耳哉！故知聲韻若高，和者必寡。今治法妙故，信者亦希。