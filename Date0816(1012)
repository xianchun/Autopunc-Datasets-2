凈土之教，因地於法藏，肇端於韋提，開陳於靈鷲教主之金言，流衍於匡廬大士之蓮社。專一心而向往，歷三界以橫超，誠哉末法之要津矣！然上根即事契理，固諦信不回，下士有聞斯從，亦無因起惑；惟不上不下，位屆中流，乃欲從欲違，志無定向。繇是十疑通於智者，或問啟於則公，天鼓諄諄，婆心戀戀，豈曰多言？言所不容已也。復晷沈膏繼，病劇藥增，後是二書，能無再述。
有德園居士者，乘宿愿力，起大悲心，代為百千眾生曲申六八難問，山僧不免據款結案，隨繩解紛，使彼越煩惱之河者，直決其狐疑；出死生之穴者，頓離於鼠怯。叨陪往哲，共翊先宗云爾。
若夫悟心外之無土，則一真湛而萬法泯，誰是西方？了土外之無心，則七寶飾而九蓮開，何妨本寂？是則居士於廓爾無疑之鄉，而幻出問端，似風來水面；山僧於默然無問之地，而夢酬答語，若谷和泉聲。雖云興瓶瀉，未敢儔古圣之宏規，而燭照冥消，聊以抉時人之瞖目，其或闡提根心，倔強猶昔，斷斷乎薄凈土而不修，守偏空而自足，亦未如之何也已矣！悲夫！
問：世人聞念佛念心，心凈土凈之語，因膠執內心拂拭令凈，偏空自喜，撥無西方。及語心土一如，則曰我心匪石，懷土奚為？蚓實含泥，黃壤豈侔金界？鰲誠戴岳，持地何若摶空？蓋亦喻似丹臺，象比蓮萼。四十脈絡，以當寶網交羅；一靈內朗，以況彌陀安住。近肺約西，通舌為池，法譬而已，無論實境，則有引風水之兇吉，致子孫之興衰，例依正之互融，示機感之摩忒，此猶未委正因，未窮十妙，更求明誨，傾此惡見。
答：心凈土凈，語則誠然，但語有二義：一者、約理，謂心即是土，凈心之外，無凈土也；二者、約事，謂心為土因，其心凈者，其土凈也。若執理而廢事，世謂清閑即是仙，果清閑之外無真仙乎？至如攬身分而言凈土，此則邪見尤甚，苦報彌深。蓋吾佛唯明一心，而膠人執四大，是故認肉絡為寶羅，指妄想為真佛，肺屬西而便名金地，舌生津而遂號華池，鄙偽千途，莫可枚舉。豈知革囊不凈，幻質非真，徒費辛勤，終成敗壞。而復迷醉無知，竊附於心凈土凈之說，不但愚夫愚婦惑之，士大夫亦有受其害者，良可嘆也！
問：商入海，士趨朝，不待勸而騖者，以冠蓋之溢目，貨貝之動心也。釋迦現土，令人自擇，善財登閣，諸佛交光，其為觀念，無俟勸矣。使善知識緩頰繭足而導人信，不若善導之光從口出，真善導耳。嘗聞此方念佛，凈土華鮮；念佛心弛，凈土華萎。彼佛廣開方便，胡不移此華榮悴於此人之前乎？假令處世，則開目閉目，與蓮相參；期盡，則乘此華輪，彈指生彼，有何不可？而不然者，豈權巧之所不及耶？
答：干名圖利，乃現世之功能，人斯共見；念佛往生，實隔世之因果，人所難知。雖然，蓮華實榮悴於目前，而迷者不覺耳。凈心為善，則神清氣爽，而內志開舒；穢心為惡，則氣暴神麤，而衷懷沮喪。華榮華悴，不昭然乎！況夫目親圣像，遠祖之誠言；池降銀臺，珍公之故事。以至身泛紅蓮，如高浩象，且代有其人矣，孰曰現世無徵哉？
問：道家所稱默朝者，與觀佛類。彼之天帝，即是菩薩，往就菩薩，或不退轉。孔子，儒童菩薩也。嘗思文王，至見其形黝然，正與觀佛類矣。文王在帝左右，孔子應與同居。今用思文王之法而思孔子，思孔子，即思菩薩，往就孔子，即往就菩薩，亦當得不退轉。則此二氏者，奚必挽之西耶？
答：天帝雖云菩薩，見身是欲界君王；孔子縱號儒童，應跡乃人間君子。譬之宰衡暫時外補，選舉者他歸，人主忽爾微行，朝覲者不赴。故知四生慈父，三界大師，天中之天，圣中之圣，唯佛一人，無與等者，豈可默朝欲界，企想人間，便得擬萬億佛土外之西方，沙賢圣中之化主。二教不宗於佛，將誰宗耶？
問：或謂佛逼眾生拋離骨肉，棄舍形骸，近別家鄉，遠投外國，魂爽幽幽，入此夢境。夢中獲寶，色色非真，聞之慘然，有何極樂？又云在生亦是夢境，既全是夢，益復可悲，將謂菩薩先醒，卻行如夢六波羅密，則實報莊嚴，更成恍忽矣，我其歸常寂光乎？寂光無色，莽渺安依？不如寓世夢間，一任獻吉憎惡。
答：虛浮界內，是夢非真；常寂光中，是真非夢。世人以夢為真，以真為夢，顛倒如斯，良可悲矣！豈知骨肉之即讎冤，形骸之為桎梏？得生凈土，是則脫沈痾而再獲天年，釋狴犴而榮歸故里，名之極樂，詎不然乎？若夫菩薩行門，雖云如夢，譬之大喜將臨，夜現吉祥之境，豈比重昏失曉，魂招兇惡之徵？蓋菩薩在夢而將蘇，凡夫繇夢而入夢，至於寂光，則朗然大寐之得醒矣。
問：凈剎去此方十萬億佛土，是有數量者矣。但最為遙遠，非舟車人力之所及耳。竊意鸚鵡鴝鵒既知念佛，縱令迅飛，似亦可至，設使壽命短促，中道而殪，飛仙固不能至乎？飛仙或不能至，但修神足通，何患不至乎？然則欲往西方者，以目犍連為本師可也。
答：目連遙聞說法，循聲至一佛邦，已越娑婆無邊無量，欲回本土而不能得。蓋至彼者，繇彼佛之神力，非聲聞之神通也。今此極樂世界，姑陳其遠，聊存十萬億剎之名，究極其歸，實超情量數目之外。眾生生此，一則佛攝受力不可思議，二則已發愿力不可思議也，而神通何與焉？
問：離妄身而求法身，更無法身。則今此妄身即法身也，彼佛便攝此身，致之凈土，不亦可乎？若凈土應現丈六等軀，不取革囊舊質，當似星隕為石，鳩化為鷹，至此而變，不亦可乎？嗟夫！浮黎始青之境，且許白日飛昇；樂邦清泰之域，顧使幽魂暗度。世之迷流，舍九品而取七趣者，無足怪矣。
答：據佛神力，舉大千世界而歸凈土，輕若鴻毛，況復色身，攝之彌易。顧神仙家所以不能解脫者，以其戀著於形神也。色身等乎泡露，不應將此往生，法性徧在虛空，何須至彼而變？蓋是密移凡質，超圣境以同歸，豈比暗度幽魂，作鬼家之活計？但求生彼，莫論身心。
問：世之求往生者，非即欲往生者也。就使正禮念時，佛現其前，引之西往，必辭以化緣未周，婚嫁未畢，幸少須臾無死耳。復有一人，異於前人，力修三昧，無間六時，慮後倦勤，失此機會，便乃投身自斃，縱火自焚。既匪舍報安詳，如入禪定，佛憐其愚，亦肯手相接否？
答：智人之修凈土也，在生則自凈其心，報滿則任緣而往。不欲生而戀著世緣者，慢也；急欲生而自殘軀命者，愚也。如是之流，輕則攝入魔群，重則沈於惡趣。日光普照，不及覆盆，佛雖大慈，莫之能救。
問：設有一人，前生念佛勤篤，機感未應，今生雖作散善，意常在佛，而為事所紲，不能依法修持，一期報盡，又無所感。此人於中陰身，種子忽萌，十念完就，得見佛往生否？
答：前生以勤篤而植因，今世繇怠緩而失果。若使臨終克念，生或可期，待乎中陰發心，勢已無及。愿諸仁者，早為之圖！
問：有人於此，若一日以至七日，或匝月經年，翹勤勇猛，一心不亂矣；後為他師所奪，令入宗教二門。雖兩俱無成，猶不離佛門也。臨終時，佛肯憐而收之否歟？又有始勤中怠，終而改悔如初；始勤中惡，終而改悔如初。此人當入下品，當入疑城耶？
答：即念即佛，則念佛何非宗？析空而念藏也，體空而念通也，次第而念別也，一心而念圓也，則念佛何非教？一舉雙得，誰謂無成？前通後融，不名為奪，如是往生，固無疑矣。祗恐自生分別，心掛二途，愆繇己生，非佛法咎。至若過能改悔，位實難量。釋迦翹勤七日，而正覺先成；廣額放下屠刀，而菩提立證。下品疑城，未足限之矣。
問：王臣往生，是不舍國事者也；居士往生，是不舍家事者也。夫居士一心念佛，或無他礙；若王臣之勞於王事，當不若家事之可推諉者。楊無為諸君，亦何嘗被鰥官之刺，而竟致化佛之迎？豈軍旅政刑，一切不妨往生乎？抑彼念念與實相不背乎？
答：達心之士，萬機萬變，而國政非繁；執境之流，一夫一婦，而家緣尚累。譬之明鏡照物，終日照而無勞；空谷傳聲，多眾傳而不困。如是則大君不異世尊，百辟何非海眾？都俞吁咈，而妙法交宣；慶賞刑威，而真慈平等。王事、佛事打成一片矣，何凈土之難生耶？
問：下品下生者，夙緣不淺，得遇明師，助成十念，遂證此品。既具夙緣，應不為惡；總然為惡，一念相應，萬罪消滅，如久暗得明，頓然光耀，暗無所去，明無所來，遇此境界，旋上品上生，猶涉階級，而顧居下下，豈罪不可滅，功過相準耶？彼疑城之人，止是稍疑，未嘗造惡，抑不登品，誠為負屈。即如古今生疑城者，當是何人？有指名否？
答：凡人在世，固有惡心雖熾，聞凈土而不疑；亦有福業雖修，忽念佛而不信。是以雖為惡，而生凈土者，此也。然而罪障乍消，凈因未廣，生則必生，但應卑位耳。故知內蓄疑情，前功枉棄；心存篤信，帶業還生。則疑信之間，利害非細矣。雖然，生疑城者，當是凈業勤修，止以心無決定。今世人疑則不勤，勤則不疑，且疑且勤，萬中一二，安所指其人乎？
問：放鳥雀魚鼈等，為之誦咒念佛，愿彼往生，此物為當承力即生？為當舍此業報，生在人中？更師放生者，依法勤念，乃得生耶？
答：咒愿禽畜者，若業輕緣熟，承法力而亦得往生；業重緣疏，止滅罪而改形善趣。然禽畜未必生，而放生咒愿之人，福不唐捐矣。來生度化，終酬宿因，目連度蜂，足為明鏡。
問：以凈穢二土較勝劣而誘人者，誘凡夫之人也。凡夫所極樂者，女人；所極不樂者，無女人，與眷屬之睽離也。今使棄眷屬而入無女人之國，且堅拒不入矣。佛何無方便如此？或曰生彼國而六通，天眼徹於閨闥，詎有離憂耶？既身居凈土，而目中常見女人，奚異彼國之有女人？那得實無女人乎？又雅士性耽質素，不寶金玉，故抵璧投珠，揮金焚錦者，往往有之。無惑其聞珍域之名而勿愿耳。
答：凈土雖誘凡夫，然當其始誘之時，已詳陳女色之害矣。華箭革囊，種種譬喻，正言女人之為穢，無女人之為凈也；女人之為不樂，無女人之為極樂也。焉得反生堅拒，不愿西歸乎？且六通遠徹，皆繇心地開明，則九族森陳，何啻空華閃爍，目見女人，奚足為礙？至如無求廉士，不羨寶邦，是未知寶有同名，實非一體。此寶乃頑福所致，觸目而生貪；彼寶是凈德所成，久居而不染。執清修之小節，失圣境之偉觀。亦猶性惡淫聲，并點瑟回琴而共棄；心憎野史，與堯謨舜典而俱焚。賤金玉而舍西方，何以異於是？
問：極樂國中，一寶以至四寶，諸多奇麗，充燦其間，可謂富矣。然而取之不為貪者，曰吾家業也。今人皆是富人之乍失業，與久失業者耳。嘗謂富即吾有，委而棄之，若此方龐居士輩者，豈不清高？不然，辛苦經營，早夜積著，雖復舊物，亦幾貪戀，況守錢虜哉？彼誓取凈土者，何以異此？
答：凈心本具，故云寶是家珍。凈愿求生，實乃復其故有。夫欲仁得仁尚非貪，吾復吾心胡名染？若夫實報莊嚴，則亦因凈果凈，理自如是，又何慕焉？如其顧舊業而求生，心之垢亦甚矣，何以得生凈土？
問：法藏恐人之憚煩而不求往生也，曰十念足矣；釋迦恐人之憚煩而不求往生也，曰七日足矣。見夫婦數米而念者，教以三十六萬億九千五百之號，從約也。而釋迦又以聞毫相名，與一稱名之效誘人，其意一耳。至遠公，與式公，而六時，而懺儀，備也。士攢眉去焉。夫使七日、十念而不然也，佛語誑，信然也。何為峻凈國之城而拒人耶？
答：大圣化人，善權自非一種。宜繁者，為說繁；宜簡者，為說簡。七日、十念，非言易以驕人，百倍之精專，七日勝乎七生悠悠，竟不得力，而入閻老手者多矣，則蓮宗誤之也。彼宗教二門，參究甚難，又不許疾見功效，生死二字，常系於心，安得有此？
答：凡人修道，有聞難則止，聞易則行者；有聞難則勤，聞易則惰者。古圣施教，各順時宜，善用心者，存乎其人而已。念佛一途，直超三界，大悲之極，故啟斯門。若夫怠荒成弊，眾生自誤，非佛誤眾生也。我欲仁而仁斯至，仁在目前；狂克念而圣斯成，圣非遙遠。是亦以易誤人乎？若夫一言頓悟，立地成佛，宗門言易，抑又甚矣，安得亦謂之誤？
問：豐干，彌陀化身也。寒山、拾得，文殊、普賢也，彌陀之現，不領觀音、勢至，而挾文殊、普賢以游，至所屬詞，又多宗門語耳。將無以念佛觀佛為局，而轉如來禪成祖師禪乎？抑常寂光土之人，匪是莫繇接乎？
答：觀音、勢至，固稱日侍導師；文殊、普賢，何曾暫離安養？故釋迦乃娑婆化主，會有觀音；黃蘗非儒教宗師，席延裴相。融通攝化，寧有定乎？至謂語涉宗門，似乎更翻凈業，殊不知九蓮華蕊，枝枝開迦葉之顏；七寶欄楯，步步入善財之閣；八楞毫相，楞楞觀中道真詮；六字名稱，字字示西來密意。何待轉小為大，變局為通，然後接彼上根，演斯玄化？故知念佛一路，即是入理妙門，圓契五宗，弘該諸教，精微莫測，廣大無窮，鈍根者得之而疾免苦輪，利智者逢之而直超彼岸，似麤而細，若易而難。普愿深思，慎勿忽也！