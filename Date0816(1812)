四、顯跡勸持二：初、略敘科名此顯妙法智力所化之跡也。娑婆下界有六萬沙菩薩，從無數劫修佛智慧，悉是釋尊所化，常樂靜處，勤行精進，故不依人天而住下方空中，以示常樂深智無有障礙也。今為顯此妙跡，示作遺模，兼將發起壽量秘說故，從地涌出因以名品。
二、依科解文三：初敘發起二：初、他方請持爾時，他方國土至當於此土而廣說之。
此法集之眾，欲從他方來此持經。
爾時，佛告諸菩薩至護持、讀誦、廣說此經。
佛止之者，非有違拒，為將顯跡顯法故也。顯跡者，顯佛所化，示彼來儀；顯法者，此固圓足，無待於外。
二、正顯跡六：初、來儀顯妙二：初、來儀佛說是時至同時涌出。
深智現前，大千不礙。
是諸菩薩身皆金色至此界虛空中住。
在此娑婆界下方空中住，以示常樂深智無有障礙也。
是諸菩薩聞釋迦牟尼佛所說音聲從下發來。
此以真說，彼以心聞，文殊所謂心聞洞十方。
二、顯妙三：初、一多互陳一一菩薩至乃至千萬億那由他分之一。
此指沙數自多反少。
況復千萬億那由他眷屬至三、二、一弟子者。
此指姟數自多反少。
況復單己樂遠離行至算數譬喻所不能知。
此指單數自少反多。偈云單己無眷屬，其數轉過上，乍而觀之，六萬河沙多於單己；詳而觀之，單己之數轉過河沙。然則一己非寡，沙眾非多。法法本體離諸數量，多寡之限特人情妄立耳。此眾來儀，所以遣情顯妙也。
是諸菩薩從地出已至令諸大眾謂如半日。
圣人神智方便法門，能延一日以為一劫，能促一劫以為一日。蓋道無遷變，情有頃久，猶如夢人不移一時，而夢歷多歲，則頃久之情初無定也。故圣人對機示現延促，而本無延促。所言菩薩贊佛經劫，則於促示延耳。又令大眾謂如半日，則於延現促耳。所以然者，將欲顯發宣示諸佛智慧自在神通之力，使忘延促之情，而深證實相故也。華嚴云：一念普觀無量劫，無去無來亦無住，如是了知三世事，超諸方便成十力。夫能一念普觀無去來住，則了斯延促皆方便耳。
爾時，四眾亦以佛神力故至國土虛空。
四眾肉眼礙而非通，而能見無量國土者，假佛通力故也。夫於眾一多互陳，於時延促互現，於見通礙互用者，以明物量無窮，時無止分。無常而警發常情，使去其倒心限意，依無礙智圓融妙達，繇是進契壽量秘說，而得入佛慧，成就佛身故也。是故此品事法雖為顯跡勸持，又為壽量引發也。
是菩薩眾中，有四導師至而說偈言。
世尊安樂至生疲勞耶。
問居堪忍，與民同患之事也。
爾時，世尊於菩薩大眾中至入於佛慧。
言世世受化，正顯壽量本門所化。言亦於過去種善，則兼明智勝會中所化，以化緣深故，始見始聞即皆信受。
爾時，諸大菩薩而說偈言：善哉善哉至我等隨喜。
於時，世尊贊嘆至發隨喜心。
五、時眾疑問二：初、此眾疑問三：初、示疑爾時，彌勒菩薩至問訊如來。
彌勒道同大覺，智無不照，以補處示疑，欲利當來之機耳。故後偈云：愿佛為未來，演說令開解。
二、請問二：初、總問時彌勒菩薩摩訶薩至以偈問曰：無量千萬億至以何因緣集。
總問何來何集。
二、詳問二：初、問何來巨身大神通至為從何所來。
容儀挺特，智力異常，故聳動眾問。下問來儀。
一一諸菩薩至億萬分之一。
此頌沙數自多反少。
千萬那由他至乃至三二一。
此頌姟數自多反少。
單己無眷屬，樂於獨處者，俱來至佛所，其數轉過上。
此頌單數自少反多。
如是諸大眾至修習何佛道。
見其頗多疑，非一世一佛所化，故詳問之。
如是諸菩薩至國土之名號。
結問何來也。
我常游諸國至愿說其因緣。
今此之大會至唯愿決眾疑。
爾時，釋迦牟尼分身諸佛至汝等自當因是得聞。
各白其佛，白分身也。
六、釋尊顯答三：初、開許爾時，釋迦牟尼佛至諸佛威猛大勢之力。
彌勒，姓也。號阿逸多，此云無能勝。大事者，智慧神通，奮迅威猛，所化多眾之事也。將欲宣示，先令被精進鎧等者，戒使勇銳諦聽，無以趣深而生疑退也。下云我於娑婆得菩提已，教化成就如是多眾，即總宣示，廣在後文也。
宣示諸佛智慧，即偈云我智力如是，慧光照無量是也。諸佛自在神通，即方便現涅盤，而實不滅度是也。師子奮迅之力，即常說法教化，無數億眾生是也。威猛大勢之力，即令顛倒眾生，雖近而不見是也。此宣釋迦化跡。而言諸佛者，佛佛道同故。
爾時，世尊欲重宣此義，而說偈言：當精進一心至汝等一心聽。
出信力者，勉令發信；住忍善者，戒令勿退，即令被進鎧，發堅固意也。
爾時，世尊說此偈已至調伏其心，令發道意。
答誰說法教化，從誰初發心。
此諸菩薩皆於是娑婆世界之下，此界虛空中住。
答愿說所從國土名號。
於諸經典讀誦通利，思惟分別正憶念。
稱其德也。於諸經典能讀以取其理，誦以通其義，思惟以精之，正念以持之，則其德足稱矣。
阿逸多至一心精進，求無上慧。
釋所以住下方空中之意。
爾時，世尊欲重宣此義，而說偈言：阿逸汝當知至令發大道心。
頌答誰為教化，從誰發心。
此等是我子至學習我道法。
頌答受持誰經，修習何道。
晝夜常精進，為求佛道故，在娑婆世界，下方空中住。
頌答愿說所從國土名號。
志念力堅固，常勤求智慧，說種種妙法，其心無所畏。
頌德也。
我於伽耶城至悉當得成佛。
答本末因緣也。意若近跡，實指遠因，摩竭陀國西南，度尼連河至伽耶城，又數里至菩提山，有畢鉢羅樹，佛坐其下成道。
我今說實語，汝等一心信，我從久遠來，教化是等眾。
結答也。
三、執跡生疑五：初、敘疑爾時，彌勒菩薩摩訶薩至令住阿耨多羅三藐三菩提。
迷壽量遠因，故有此疑。
即白佛言至如此之事，世所難信。
執伽耶近跡，故有此難。
譬如有人，色美發黑至是事難信。
父少，譬釋尊闡化之近。子老，譬涌出成德之久。化近跡久，理不相當。必言二十五及百歲者，取其少猶未壯，老已過耄，益見相違也。
佛亦如是至乃能作此大功德事。
得佛未久，合父少也。而此大眾至甚為希有，合子老也。今日世尊至能作大事，合相違也。善入出住者，於無量三昧或入或出或住，妙用自在。
我等雖復信佛隨宜所說至亦不生疑。
五、偈諷四：初、頌敘疑爾時，彌勒菩薩欲重宣此義，而說偈言：佛昔從釋種至如實分別說。
執近跡，疑遠緣，而致問也。
譬如少壯人至舉世所不信。
所謂寂場少父，寂光老兒。
世尊亦如是至於下空中住。
從志固無怯已下，皆頌老成之德。
我等從佛聞至而住不退地。
五、顯本勸持二：初、略釋科名前品顯跡，而滯者迷本，故情疑久近，見起生滅，欲契如實本際難矣。故此顯本，釋其疑滯，使知如來本無生滅，伽耶之化特為機，所受之命稱性無量，故曰。文云：如來如實知見三界之相，無有生死退出，亦無在世滅度。後云：其有菩薩，聞說壽量，即能信受，愿於未來，長壽度生，至坐道場，說壽亦爾。意明本跡一如，世相常住，稱性之壽人皆有之，茍能正信順受，不以生滅心行而自夭閼，則三界之相可如實知，遂能現壽量以存存，示生滅而化化，智力神用與如來等矣，故曰顯本勸持。
二、依文正釋三：初、敘發起二：初、告眾發信爾時，佛告諸菩薩至汝等當信解如來誠諦之語。
以壽量之本，趣深難信，故再三發之。心實曰誠，言當曰諦。
是時，菩薩大眾，彌勒為首至我等當信受佛語。
二、正顯本三：初、正說壽量三：初、正說爾時，世尊至如來秘密神通之力。
應量非量，現滅不滅，天人莫測，是謂秘密神力。
一切世間天、人至無量無邊百千萬億那由他劫。
但見其跡，本實無量。
譬如五百千萬億那由他阿僧只至知其數不。
并如智勝塵墨之喻。
彌勒菩薩等至百千萬億那由他阿僧只劫。
正明佛壽無量也。諸佛壽量悉皆無量，眾生壽量亦復如是，但迷真智故，妄逐生死，如一墮地獄，至無數劫，豈非無量壽耶？茍不迷墮，則與佛無別矣。
自從是來至導利眾生。
自從是來，謂從塵劫成佛已來，言常在此。又在余處，則不唯身相常住，亦顯國土常住也。是知娑婆及萬億國無非凈土，同一法界未常壞滅，其有壞滅皆別業妄見也。
二、釋疑顯本三：初、徵古釋疑二：初、徵受記入滅諸善男子至如是皆以方便分別。
既曰成佛之久，常在利生，而中間自說於然燈佛所得法、受記等事，疑若近跡。又復現言當入涅盤，疑非常在，此皆隨機方便之說耳。
諸善男子至能令眾生發歡喜心。
信等諸根，謂信根、智根等也。觀利根，即現長年，說大法；觀鈍根，即現劣應，示涅盤。所以名字有不同，年紀有大小，說法有種種，皆為隨機利導，發其善心耳。
二、徵今釋疑二：初、徵本跡諸善男子至令入佛道，作如是說。
跡少出家，本久成佛。
諸善男子至諸所言說，皆實不虛。
所演經典，說雖異同，理無不實也。己謂釋迦，他謂諸佛。說見於言，示見於行。
所以者何至所作佛事未曾暫廢。
釋上理無不實，而說有異同也。三界萬法不容擬心，以眾生妄見，則種種紛紜；以如來實見，則一切真寂，無有生死乃至滅度者，不以生滅相見也。不如三界，見於三界者，不以往來相見也。既明見無滯，則宜無異說。特以眾生性欲、行、想之心種種不同故，說示教化之跡亦種種不同也。所作佛事，指說示不同之事。
如是我成佛已來，甚大久遠至常住不滅。
三、明權顯本四：初、唱滅善權諸善男子至如來以是方便教化眾生。
敘唱滅意也。
所以者何至是故如來以方便說。
釋唱滅意也。貧窮下賤，言乏功德財。憶想妄見，為生死網，即見惑、思惑也。
比丘當知至而言滅度。
言難值遇，乃警之，令渴仰種善也。
又善男子！諸佛如來法皆如是，為度眾生，皆實不虛。
明諸佛利生善權皆如是也。
三、喻明權意八：初、立譬之本譬如良醫，智慧聰達至若十、二十，乃至百數。
佛如醫師，教如醫方，理如妙藥，種種性、欲、行、想分別，是謂眾病。佛能以若干緣喻，隨其所宜，發藥而蠲除之，是謂良醫善治也。火宅之子，對三乘言，故數止三十；良醫之子，對眾生言，故兼至百數。
以有事緣，遠至余國至藥發悶亂，宛轉於地。
醫師遠適，而諸子飲毒，猶宅主近出，而其家失火也。飲他毒藥，喻隨順邪法。宛轉於地，喻輪墮諸趣。
是時，其父還來歸家至無復眾患。
三界之家，佛所舊化，故云來歸。彼中邪毒，深者失其良心，淺者雖或未失，亦為惡習所障，未能親造覺體，故云遙見。愿賜壽命，即冀不夭閼橫邪也。發藥除苦，即令其斷惑而證真也。依諸佛經濟之方，求圣賢斷治之藥，顯性空之真色，示戒定之五香，品乳酪之五味，無不具足也。搗者，折剛為柔。篩者，化麤入細。和合令服，則無矯拂之失。色味香美，則無瞑眩之毒。圣人，病人之病，憂人之憂，調御之德，蓋見於此。
其諸子中，不失心者至而謂不美。
父作是念至遣使還告汝父已死。
留藥，喻遺教。去國，喻示滅。
是時，諸子聞父背喪至即取服之，毒病皆愈。
人情常忽於所賴，常感於去思。
其父聞子悉已得差，尋便來歸，咸使見之。
水澄月現，亦何去來？
諸善男子！於意云何至不也，世尊。
佛言：我亦如是至亦無有能如法說我虛妄過者。
導迷貴權，於法無過。
三、以偈宣二：初、頌正說顯本二：初、頌壽量無量爾時，世尊欲重宣此義，而說偈言：自我得佛來，所經諸劫數，無量百千萬，億載阿僧只。
常說法教化，無數億眾生，令入於佛道。爾來無量劫。
二、頌明權顯本五：初、頌唱滅善權為度眾生故，方便現涅盤，而實不滅度，常住此說法。
此總舉善權。下詳述權意。
我常住於此至現有滅不滅。
雖近不見，所以伏憍恣也。令生渴仰，所以發厭怠也。
余國有眾生至但謂我滅度。
敬信之心如聲，說法之慈如響，聲有彼此，響無生滅，但應於彼如此，不聞故謂之滅耳。蓋圣人雖有權應之跡，實無權應之心，如響而已。
二、頌隱顯常化五：初、頌隱顯之意我見諸眾生至乃出為說法。
饑然後甘食，渴然後甘飲。
神通力如是，於阿僧只劫，常在靈鷲山，及余諸住處。
眾生見劫盡至散佛及大眾。
大火所燒，此土安隱，其何土耶？即實報凈土，亦曰性土也。言常在靈山，則不離娑婆化土。而能不壞者，報化一土爾。依妄業所現，故有成與壞；依實報所現，故無成與壞。成壞之相，楞嚴所謂別業妄見，譬如目眚，妄見燈影。彼非眚人，雖同不見，所以眾生見燒，而我常安隱也。自我求之，所謂性土不離自性，所謂靈山不離己靈，非形非器，故劫火莫燒，亙古亙今，故常在不滅。達斯妙旨，則壽量、凈土等事皆備於我，而不疑於佛矣。
我凈土不毀，而眾見燒盡，憂怖諸苦惱，如是悉充滿。
所謂別業妄見。
是諸罪眾生至為說佛難值。
以罪業背佛，即惡緣同感者；以修德見我，則善業同感者。由其或背或見故，佛或說壽量，或說難值，但應彼緣，曾無定跡。
我智力如是至佛語實不虛。
智照無量，壽命無數，乃久修凈業之實報，非虛說示也。
如醫善方便，為治狂子故，實在而言死，無能說虛妄。
我亦為世父至墮於惡道中。
苦患即妄纏惡業，顛倒即妄見生死。
我常知眾生，行道不行道，隨所應可度，為說種種法。
頌是故如來以方便說。
每自作是意：以何令眾生，得入無上慧，速成就佛身。
每思方便利導群機故，或說壽量以發其慧，或現涅盤以感其情，皆欲速成故也。