胎圓神化英雄漢，脫體自由無忌憚。
學人精進了無生，行時點檢休撩亂。
頂門天鼓若雷轟，此是天崩地陷聲。
三聲二聲三二載，一聲一載也須行。
掩耳指擊樓頭鼓，恰似鐘聲三載數。
磬聲一載蟬百日，蚯蚓七日身當故。
樓頭天鼓俱不嗚，天柱崑崙亦已傾。
燈前額問看臂大，叩齒無聲總去程。
暗中挑眼虧光耀，耳前脈住收竿釣。
曹溪水竭華池乾，拜燈失影皆歸兆。
左腎入腹在明朝，右入復來待七宵。
臨行又入緊擊住，遺骸不死魂神超。
便尿之際連雙腎，縮痛如錐不堪忍。
男左女右腳刺疼，半日去程心按緊。
徧體如同走螻螘，忽然又似一蛇游。
頻來報應到心上，骨節皆疼世事休。
點檢燒香當夜靜，有三兩件歸空證。
桃湯沐浴便更衣，一盞白茶還靜定。
諸般人物境象來，引歸業道受輸回。
堅持心印休貪著，斧劈母懼母嫌猜。
只見雷火電光路，日光毫光千丈度。
將身猛去不動心，即證人天歸淨土。
逢著陰人過茶湯，迷魂之藥不可嘗。
此境若還牢記得，能通宿命永無忘。
四輩高人學仙佛，迅速無常莫輕忽。
輪迴百劫萬苦辛，六賊三屍恣顛路。
直須勇猛賽關張，不動干戈已伏降。
四海清平歸有道，聽命無生大法王。
夫人生受形，既有成住，不免壞空，百歲光陰，過眼如夢，命終之際，情識昏迷，則隨其業習，淪入諸趣，無有出期。此所謂無常迅速，生死事大，而歸空之法，有自來矣。恪傳以為達摩禪師之作，予觀其文義，訛舛不倫，不類大乘菩薩語句，況達摩西來不立文字，得非後人所撰，假大名以取信乎？今因舊本，參以異聞，正誤刪繁，序為七言歌括一篇，凡十四章，章四句，以便記憶，仍就每章附注，務得其詳。有緣遇者，寶而秘之，毋成輕泄。急宜猛省，識破幼緣，對境忘境，廣行方便，多種善根。於十二時中，四威儀內，堅持戒定，勿助勿忘，真積力行，則本來慧性一旦開明，直下承當，自作主宰，時節到來，把定玄關，驗其消息，撒乎便行，斯乃大丈夫能事，而歸空之法，不為無所濟矣。抑嘗見仙佛中或有不幸者，如景純郭真人，既悟真常之道，而不免枉遭刑戮，直道中義，竟以凶終。大慧禪師，既明正法眼藏，而不免疽發於背，洞見五臟，竟以苦終。人海中或有僥倖者，愚夫愚婦，汩沒塵勞，素無修習，而能先知去候，脫然令終。是皆宿令定業，各隨緣分順償。凡俗罔知，寧不以彼此令終凶終為口實，而竊議之，多見其不智。須知明眼高人，性天已徹，縱遇風刀常坦坦，假饒毒藥也。閑閑自性，法身逍遙世外。設或塵情未滌，道眼未明，運應滅時，還如夢中，不知是夢，難忘熟境，隨順冥行，畢竟迷悟，不同聖凡有間。惟學仙學佛四輩高人，撫幻景之倏遷，脫苦輪之未易，回頭在早，覺岸同登，不亦善哉。是故為之序，併說偈曰：
生死無常本不干，只因貪著致多端。
歸空有法原非法，日向東西一樣團。