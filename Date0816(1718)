夫佛祖代代相承，稱為父子，雖曰假世間之名教，表出世之真傳，然大死大活，而慧命斯續，視屬毛離而四大和合者，一為生身，一為無生身，同是實際，本非引喻也。永明云：須臾即俗歸真，莫疇茲旨；頃刻從凡入圣，難報斯恩。
夫拔火宅而登清涼之山，開迷云而入光明之海，回視頭刺膠盆，身同繭縛之時，正所謂如人飲水，冷暖自知，豈有不念皮肉骨髓所由來者乎？莫非父子也。而其中父子濟美，以溈仰為最，當日提唱一聲，啐啄一時，同稟法王之正令，共現琉璃之金身。一堂兩琴，鼓宮而宮應，鼓商而商應；一奩兩鏡，胡來而皆胡，漢來而皆漢。無上妙旨，齊轉金輪；一代法門，雙標銅柱。
蓋溈山、仰山之父子，正同寒山、拾得之弟兄。於佛法中，如世間所云家慶人瑞者矣。故合為一編，以為天下後世宗徒勸。是為序。
