三門分別：一、來意；二、釋名；三、解妨。來意者，論云：教化眾生行苦行力者，示現。妙音現居東土，密在此方，本傳法華，教行苦行，今放光召集，以示眾人，勸發勝心，弘通經法，故此品來。
釋名者，音謂音聲，妙謂殊妙。昔住因中，好設樂以供佛，今居果位，善說法以利生。雙彰業德，以標其名，故稱妙音菩薩。此品明彼事，故名。
解妨者，何故須召妙音，以為此品？
答：藥王此方苦行，自勸眾生，未有他土上人他方勸說，故召妙音遠方行法，勸他苦行，故須召之。
經：爾時，釋迦至白豪相光。
贊曰：品文分四：一、神光往召；二、妙音來至；三、事訖還國；四、時眾得道。初文有二：初放光；後所至。此初也。放肉髻之光，彰召大人之相，放眉間之光，表為此經故命。
經：遍照東方至遍照其國。
贊曰：此所至，有三：一、方處；二、佛國；三、結照。佛國有三：一、國名；二、佛號；三、化利。
經：爾時，一切至甚深智慧。
贊曰：下品第二大段、妙音來至，有三：一、彼來；二、於是妙音不起于座下，至此；三、爾時，華德菩薩白佛下，化行。初文復四：一、敘德；二、請來；三、佛誡；四、承敕。敘德復四：一、勝因早植；二、善友夙逢；三、般若先圓；四、等持已滿。此即初三。
經：得妙幢相至諸大三昧。
贊曰：四、等持已滿，有二：初列十六等持；後結無量。一、妙幢相者，如幢高顯，眾德莊嚴。二、法華者，達一乘理。三、凈德者，斷障染，得勝德。四、宿王戲者，宿謂星像，王謂自在，戲謂游樂，謂得自在，能現眾像，猶如星宿，常入游戲，以利眾生。五、無緣者，謂滅盡定，或無所緣定，離攀緣故。六、智印者，謂真如空理，為智印故。或以智為印，刊定是非、真妄等故。七、解眾生語言者，發詞無礙解定。八、集一切功德者，謂集福王定。九、清凈者，能生七凈、九凈、四凈等故。四凈者，所依凈、所緣凈、心凈、智凈。十、神通游戲者，能起大神通故。十一、慧炬者，照明真俗諸境界故。十二、莊嚴王者，能具內外二莊嚴故。十三、凈光明者，放神光故。十四、凈藏者，含眾德故。十五、不共三昧者，不共二乘得故。十六、日旋者，如日明朗，巡照四生故。此皆第十地菩薩之所游履，多第四定，以殊勝故。
經：釋迦牟尼佛至藥上菩薩。
贊曰：二、請來也。
經：爾時，凈華至生下劣想。
贊曰：三、佛誡，有四：一、總誡；二、敘他劣；三、彰自勝；四、結誡。此中但論自勝他劣以為誡之，如思益經中，思惟梵天菩薩欲來娑婆世界，日月光佛告思益言：汝應以十法游於彼土：一、於毀於譽，心無增減；二、聞善聞惡，心無分別；三、於愚於智，等以悲心；四、於上下眾生，意常平等；五、於供養輕毀，心無有二；六、於他闕失，不見其過；七、見種種乘，皆是一乘；八、聞三惡道，亦勿驚懼；九、於諸菩薩，生世尊想；十、佛出五濁，生希有想。無垢稱經香臺佛誡大勢類同。
經：妙音菩薩至智慧莊嚴。
贊曰：四、承敕，有三：如來之力，總也；後二，別也。
經：於是妙音至以為其臺。
贊曰：下第二、至此，文有十一。此初，豫來華現。
經：爾時，文殊至以為其臺。
贊曰：第二、文殊問由。
經：爾時，釋迦至聽法華經。
贊曰：第三、佛說所以。
經：文殊師利至令我得見。
贊曰：第四、文殊問行，有三：一、問福慧；二、問入何定；三、依定方能見。請通力加被，來令我得見。示相不知，實久已識。
經：爾時，釋迦至而現其相。
贊曰：第五、釋迦垂答。
經：爾時，多寶佛至欲見汝身。
贊曰：第六、多寶召命。
經：于時，妙音至不鼓自鳴。
贊曰：下第七、妙音至此，有四：一、來數；二、所經；三、身相；四、至此。
即初二文。
經：是菩薩目至堅固之身。
贊曰：第三、身相，有八德：一、目凈。無垢稱經云：目凈修廣妙端嚴，皎如青紺蓮華葉。二、面圓皎。三、身色。四、莊嚴。五、威德。六、光明。七、相具。八、堅固。
經：入七寶至耆闍崛山。
贊曰：第四、至此。
經：到已，下華至堪忍久住不。
贊曰：第八、下臺禮問，有二：初禮獻；後請問。請問有四：一、問佛身有五句；二、問眾生有七句；三、問魔隨化有一句；四、問多寶有二句：一、問來；二、起居。
經：世尊！我今至示我令見。
贊曰：第九、請見多寶。多寶、釋迦雖同塔坐，神力映蔽，令其不見，故請見之。
經：爾時，釋迦至故來至此。
贊曰：第十、釋迦為請；十一、多寶贊揚。
經：爾時，華德至有是神力。
贊曰：下大段第三、明化行，有五：初、華德問因；二、如來具告；三、贊問修定；四、佛後答之；五、時眾獲益。此初也。
經：佛告華德至有是神力。
贊曰：下第二、如來具告，有五：一、示往因；二、會今果；三、久遇諸佛；四、廣行利行；五、結答所由。此初，有三：一、佛；二、行；三、結。
經：華德！於汝至摩訶薩是。
贊曰：二、會今果。
經：華德！是妙音至那由他佛。
贊曰：三、久遇諸佛。
經：華德！汝但至無所損減。
贊曰：下第四、廣行利行，有二：初在此方；後在十方。此初，有四：一、標現身說法；二、別顯現身說法；三、結成化者；四、智慧無損。別顯現身說法中有二：一、隨宜現十八類身說法；二、為拔苦難，現身說法。
經：是菩薩以若干至示現滅度。
贊曰：此在十方現身說法，有三：初、標例，在十方利益；二、隨根所宜，現身說法；三、結成身說。
經：華德！妙音至其事如是。
贊曰：第五、結答所由。
經：爾時，華德至無量眾生。
贊曰：第三、贊問修定；第四、佛復答之。
經：說是至及陀羅尼。
贊曰：明化行中，第五、時眾獲益。由聞化行，曲獲勝利。
經：爾時，妙音至色身三昧。
贊曰：品第三段、事訖還國，有三：一、標還國；二、所經相；三、至已白益。
經：說是至法華三昧。
贊曰：品第四段、時眾得道。都聞一品，遂獲勝益。
三門分別：一、來意；二、釋名；三、解妨。來意者，論云：救眾生諸難力者，謂、示現。，救未發心眾生難，令離眾苦，發心持經；，救已發心持經者難，令離苦持經。又，以天眼、天耳、他心三通護持經者難；，二圣、二天、十神以明咒護持經者難。又，念人救難；，誦法救難。持經之力已離眾難，若不加以易救之方，恐難修持經之業。故以易功助成難業，以勸持經，故此品來。
釋名者，觀音：古寬反，又古段反。今從初。觀者，察義，俯救悲慧。世者，可破壞義，體即生死有情世間。音謂音聲，有情語業。世間有情起音聲以歸念，菩薩以大悲慧，俯觀隨救，名觀世音。正義應云觀自在。諸三業歸依，必六通垂化，無暇危苦，飛輪摧拔，作不請友，為應病醫，攝利難思，名觀自在。菩薩如前。普者，平等遍滿義。門者，入出之由處。諸三業歸依，必六通垂救，平等示此出苦入樂所由處所，故名普門。神通、記說、教誡三輪為離苦之處所，作入寂之因由，是普門體。然有苦者，多發聲以歸念，大悲者必應念以臨拯，故名觀音。此品廣明，故名。
解妨者，問：菩薩大悲，觀苦即救，何故待念，後方垂愍？
答：生無心而佛救，大圣之所不通；自發意而悕緣，群圣之所同范。先因自業，後方藉緣，自既不修，緣何所作？故待歸念，方始救之。設雖自修，未解方便，要假良友，示苦方滅。
問：一切菩薩皆有此能，何故觀音獨包彼號？
答：本愿不同，利事別故，紹繼無量壽佛，當作寶光功德山王佛，故偏舉之。
經：爾時，無盡意至名觀世音。
贊曰：品文分四：一、問答名因；二、問答化行；三、持地贊嘆；四、結成時益。初二文有頌。初文有三：一、問名因；二、答字義；三、校量持名功德勝劣。此初也。
無盡意者，阿差末經說，行六度、四攝等種種行，誓度眾生，眾生界盡，菩薩之意乃盡；眾生未盡，菩薩之意無盡。故名無盡意。十地經中以十盡句成諸大愿：一、一切眾生界盡；二、世界盡；三、虛空盡；四、法界盡；五、涅盤界盡；六、佛出世界盡；七、如來智界盡；八、心所緣界盡；九、佛境界智入界盡；十、世界轉法輪智轉界盡。且如眾生界盡，我愿乃盡，如是眾生界不盡，我愿亦不盡，乃至第九、佛智證入一切境界都盡，第十、轉法輪智轉諸法盡，我愿亦不盡。無垢稱經云：雖得佛道，轉於法輪，而不舍於菩薩之道，是名菩薩行。故此菩薩名無盡意。雖諸菩薩愿行皆同，諸號有殊，愿各別故，欲明此經能令行愿皆亦無盡。問名者，欲令憑念以息苦；問行者，欲令修行以希樂。
經：佛告無盡意至皆得解脫。
贊曰：下答字義，有三：初語業歸依，以天耳通尋聲拔濟；次若有眾生多於婬欲下，意業歸依，以他心通觀心拔濟；後若有女人，設欲求男下，身業歸依，天眼通觀色拔濟。
初文有三：初總標，有苦稱名即脫；次別顯，有厄稱名皆脫；後結告，威神巍巍若是。此初，即是三途八難一切苦難，只如法琳歸命，免七日之刑，濟忄*限決定，終不違越，佛等神力亦不能救。二、受異熟定，即順定受業，果定當受時未定故。不爾，佛出應無造惡惡趣眾生。三、分位定，謂順三時分位定業。若業道攝者，名順定業，加行後起，通定、不定。又未悔未對治等，名決定業；已悔已對治等，名不定業。瑜伽第十說三業：順現、順生、順後受業。第六十說四業：一、異熟定；二、時分定；三、二俱定；四、二俱不定。唯識亦說四，謂三時及不定。顯揚第九說五種，謂順三時，及受報定、作業決定。皆如瑜伽第九略纂說，恐繁且止。故念觀音，良緣滋潤，自心悔愧，苦惱皆脫。
亦有釋言，其不增長及不定業，可得轉滅。其三時決定業及報定時不定者，但能令輕，非全令滅盡。金剛般若云：先世罪業應墮惡道，由持經故，為人輕賤，先世罪業即為消滅，當得菩提。不云全滅。又賢愚經鴦掘摩羅雖得阿羅漢，為現業有果故，為火所燒。又說迦毘羅城除一童子，自余男女盡是初果圣人，不應為彼琉璃所殺。其決定造業，佛尚不排，況受果耶？
在解脫人名不定者，依不定業說。此亦不然，若得阿羅漢，一切不善盡，何業受果耶？在初二果不善未盡，不障彼果，何妨亦受？般若經中不說滅盡，舉心微者，至誠懇切受持彼經，一切不受。若不爾者，五無間罪皆決定業，未生怨王如何悔已，一切不受？十地論云：一、感報定；二、作業定。諸佛威神所不能轉者，說自不發悔愧之心，不入圣道者，業果決定，非悔愧已，可名定業。
法句經言：非空非海中，非入巖穴間，無有地方所，脫之不受難。亦據不逢佛菩薩等，起悔愧心而入道者，決定業報。由此業報差別經說：若業增上心作，無慚無愧，作已更作，無心改悔，是業決定；若業非增上心作，雖作惡業，常懷慚愧，是業不定。但知諸業非悔非道之所損伏，可有受果被損，便無受果之義。然經說指鬘及阿羅漢猶受業果者，時猶住凡，或初二果，今身必定得阿羅漢，從當為名，非受果時名阿羅漢。
又遇良緣，要自發心悔愧，入圣道，罪業方排；雖遇良緣，無心悔愧，亦不入圣，乃至諸佛亦不能轉。迦毘羅城釋種被殺，雖得初果別報業，在初果不排。又非聽聞大乘，悔愧懇切深心，故受先業。脫聞大乘，勵懇深悔，亦不被殺。得阿羅漢，一切不受，設有被殺，非業果故。不爾，指鬘殺人滿千，唯少於一，云何得圣？又無悔愧及伏斷滅諸罪業者，有情便無得受圣期。由此故知，初說為善，應同涅盤、瑜伽為正。
經：若有持是至名觀世音。
贊曰：下第二、別顯有厄，稱名皆脫。有七段，分二：初三火、水、風三災；後四雜災。此初也。火大小俱傷，念名，一切不燒。水深方可損故，得於淺處。輕風不損，重者方傷，黑風必損於人，所以偏說逢遇。設風非黑，何妨亦損？風中有四：一、求寶遇風；二、善人教念；三、免災難；四、結名因。船，舟也。舫音有二：府妄反、補浪反。玉篇：亦舟也。并兩舟為舫。
經：若復有人至即得解脫。
贊曰：此四雜災：一、刑罰不傷；二、非人不害；三、撿系解脫；四、怨賊不損。在手曰杻，在腳曰械，即桎梏也。木在項名枷，鐵在項、腰名鎖。撿者，攝錄，校也，察也。系者，牢閉，拘也，縛也。智度論云：如風不入實，如水不上行，虛空不受害，無業亦如是。如何無罪橫被囚殃？此據現在不作，名為無罪，非先不作。火宅頌言，謗經之人，若他返逆，抄劫竊盜，如是等罪，橫羅其殃。由先謗經，故知有罪。
怨賊不損中，有四：一、經難處；二、勸念名；三、依命；四、解脫。首楞嚴經：佛告堅意：有一藥樹，名曰滅除。大軍斗時，有無量人為毒箭中，是時良醫持藥王樹用涂鼓面，於眾人中擊之出聲，無量毒箭一時自拔。諸佛菩薩住首楞嚴三昧力故，有人稱名憶念之者，無量罪垢自然除滅，如一醍醐能愈眾患。
經：無盡意至巍巍如是。
贊曰：結告威神。巍巍，大貌。
經：若有眾生至常應心念。
贊曰：此意業歸依。以他心通觀心拔濟，有二：初觀三意；後結威神。且舉三毒，非唯爾所，一切煩惱，念皆滅故。
經：若有女人至菩薩名號。
贊曰：此身業歸依。以天眼通觀色拔濟。拔濟有二：初觀二身業；後結福勸持。非唯爾業，且逐情舉。
經：無盡意至福德之利。
贊曰：第三、校量持名功德勝劣，有四：一、問；二、答；三、成；四、結。本論校量六十二河沙佛，此經復云六十二河沙菩薩，此有二解：
一云經是論錯，菩薩、菩薩而為比校，何得以佛比量菩薩？只如十輪經中但以地藏比量彌勒、文殊、觀音，亦不比量諸佛。若不爾者，應佛功德少於菩薩。
二云、依論亦無爽，觀音久已成佛，不舍菩薩行，故示為菩薩，何得不比如來？只如觀音成佛，功德國土勝無量壽，一切佛身豈勝劣耶？故知但是勸信之語。
雖經比校菩薩，論解設比諸佛，亦無過咎，二俱無失。論解成中有二釋：一、信力；二、畢竟知。信力有二：一、求我身如觀音，畢竟信故，謂求我六十二億河沙佛身與觀音，信心無異，所求圣數多少雖殊，功德無別，因心等故；二者、生恭敬心，如彼功德，我亦畢竟得故，謂如彼觀音身久已成佛故智慧功德，我六十二億河沙佛亦畢竟得此諸佛功德，信佛菩薩功德不異故。此二是信力，初不觀境多少勝劣，但信心等，後觀境多少雖殊，功德無別。恭敬、信心亦無有二，故福無別。
第二、畢竟知者，決定知法界故，此由觀音已得畢竟知法界故，與佛無異，能證法界，平等無二，故成福等。
法界即法性，入初地菩薩能證一切佛菩薩等平等身故。平等身者，謂真如法身，況十地滿？是故受持觀世音名，與六十二億河沙佛功德無別。不爾，菩薩豈勝佛耶？且將爾許贊勸發心。十輪經財盈，名為長者。守道自恬，寡欲蘊德，名為居士。處位蒞蚋蜂蝎不能虧損。菩薩亦爾，一切內外諸緣逼惱，不能擾動。十、如地，師子哮吼，龍象雷電，不能驚怖。菩薩亦爾，一切外道九十五種所不能動。具此十事，菩薩名為持地三昧。得持地三昧故，名為持地。或修持十地，名為持地。
言自在者，攝論、華嚴皆說十種。華嚴云：一、壽自在，無邊劫住故。二、心自在，出無數定，入深智故。三、莊嚴自在，能嚴一切剎土故。攝論名眾具自在。四、業自在，隨時受報故。五、生自在，於一切剎示現生故。六、解脫自在，見一切界諸佛滿故。攝論名勝解自在。七、欲自在，隨時剎土成菩提故。八、神力自在，示現一切神變故。九、法自在，示現無量無邊法門故。十、智自在，於念念中示現覺悟如來十力、無所畏故。然與攝論解釋小殊。行六度，得廣如攝論。今此即神力自在，普示諸門故。
經：佛說是至三菩提心。
贊曰：第四段、結成時益。
三門分別：一、來意；二、釋名；三、解妨。來意者，論云：為護眾生諸難。如前已釋。
釋名者，梵云陀羅尼，此云總持，念慧為體，以少略密無義文字神力加持，威靈莫匹，摧邪殄惡，樹正揚善，故名陀羅尼。此品明之，故名。
解妨者，問：總持有四，為得法、義、辨才、詞無礙解，如次說四，此說何者？
答：上來長行，法、義持，今此咒持。為護前二，所以明之，無得無生忍總持也。
經：爾時，藥王至功德甚多。
贊曰：品文分三：初明持經之福；次明神咒之方；後明時眾獲益。此初，有二：初問；後答。答中有三：一、返問；二、直答；三、佛說。
經：爾時，藥王至多所饒益。
贊曰：下明神咒之方，有五，合為三類：初二圣；次二天；後十神。此初圣，有四：一、標；二、說；三、結勝；四、佛贊。
經：爾時，勇施至是諸佛已。
贊曰：第二圣，有四：初、標；二、功能；三、正說；四、結勝。
經：爾時，毘沙門至無諸衰患。
贊曰：下二天中，初文有三：初標；次說；後結勝。毘沙門者，此云多聞，四天王中，北方之天也，常贊佛法。
經：爾時，持國至是諸佛已。
贊曰：第二、天王，有三：初標；次說；後結勝。此即東面天王。
經：爾時，有羅剎女至如是法師。
贊曰：此十神，有七：一、標名。二、請說。三、正說。四、勸勿惱法師。五、更說偈喻罪。六、請身護。七、佛贊揚，有三：初總贊；次別贊；後勸贊。
經：說是陀羅尼至無生法忍。
贊曰：品第三段、時眾獲益。
三門分別：一、來意；二、釋名；三、解妨。來意有二：
一者、論云：功德勝力者，示現。此明凈藏、凈眼持法華經，因圓道著，功德勝力，回邪見之父王，得當來之佛記，皆由法華功德之力，說彼本緣利益時會，故此品來。
二者、前明華德菩薩請問妙音所得三昧，因此自得法華三昧。今妙莊嚴王即是華德，未得三昧已前為妙莊嚴，本著邪見。今明二子勸說父王，為善知識，不簡怨親，以示眾人，令弘此經，故此品來。
釋名者，在俗皇貴，妙珍綺以飾容，回邪入正，勝法寶而瑩體，故名妙莊嚴王；宿世因緣，故名本事。
解妨者，問：此品正明凈藏、凈眼為善知識，何故不以為品名耶？
答：由功德勝，回邪入正，妙莊嚴王身，非二子故。雖為善友，父藉功德，身入正故。又前華德即妙莊嚴，欲會彼身，故以為品。又凈藏、凈眼，即藥王、藥上，前已明藥王，恐題名濫，故不說之。
經：爾時，佛告至劫名喜見。
贊曰：品文分四：一、敘本緣；二、會今古；三、勸人歸禮；四、結成眾益。初文復四：一、敘時；二、標佛；三、明菩薩父子；四、廣顯由緒。此初二也。
經：彼佛法中至二名凈眼。
贊曰：三、明菩薩父子。
經：是二子至亦悉通達。
贊曰：下第四、廣明由緒，分四：一、贊二子之德；二、明時佛說法；三、時凈藏、凈眼下，二子化父；四、其王即時以國付弟下，出家獲益。此初，分三：初標成福智；次別列四德；後列七定。
四德者：一、六度。二、方便善巧，有十二：悲心顧戀、了知諸行、欣佛妙智、常處生死、輪回不染、熾然精進：此六為內。令以少善感無量果；令以小力攝大善根；憎圣教者，除其恚惱；處中住者，令其趣入；已趣入者，令其成熟；已成熟者，令得解脫：此六為外。三、四無量。四、三十七道品。諸三昧中凈者，斷障證真故。
日星宿者，如日大破，如星種種破諸暗故。凈光者，放大光故。凈色者，現諸妙色故。凈照明者，照佛法故。長莊嚴者，證得功德，無萎歇故。大威德者，起神通故。
經：爾時，彼佛至是法華經。
贊曰：第二、明時佛說法。
經：時凈藏、凈眼至宜應聽受。
贊曰：第三、二子化父，有五：一、啟母請詣佛；二、母令子化父；三、稟教行化；四、彼時妙莊嚴王後宮八萬四千人下，信心歸佛；五、爾時，彼佛為王說法下，佛應導利。此初，有二：初標；後釋。爪音：側校。又作抓者，玉篇搯也，刮也。爪之搔物曰抓，雖聲同，非指爪。
經：母告子言至與共俱去。
贊曰：二、母令子化父。
經：凈藏、凈眼至此邪見家。
贊曰：第三、稟教行化，有九：一、二子恨生；二、母令念父；三、順言即化；四、父見喜問；五、二子具答；六、父陳欲往；七、報母請出；八、母遂許之；九、白親詣佛。此初也。
經：母告子言至往至佛所。
贊曰：二、母令念父。
經：於是二子至心凈信解。
贊曰：第三、順言行化。初標，次釋，後結。
經：時父見子至我是弟子。
贊曰：第四、父見喜問；第五、二子具答。
經：父語子言至愿聽我出家。
贊曰：第六、父陳欲往；第七、報母請出。報母請出，有二：初報父信心；後請出家。出家寬曠，喻虛空也，如契經說：孔雀雖有色嚴身，不如鴻鶴能遠飛；白衣雖有富貴力，不如出家功德勝。十輪經說：瞻博迦華雖萎悴，猶勝諸華鮮潔時；破戒惡行諸苾芻，猶勝精進諸外道。由此二子請母出家。
經：母即告言至時亦難遇。
贊曰：第八、母遂許之。第九、白親詣佛，有三：初標請；次釋請；後結請。
經：彼時妙莊嚴王至好樂佛法。
贊曰：子化父中，第四、信心歸佛，有三：初明道器堪成；次二子善化；後諸人詣佛。此初二也。道器成中有四：一、後宮；二、凈眼；三、凈藏；四、夫人。
經：於是妙莊嚴王至卻住一面。
贊曰：此諸人詣佛。
經：爾時，彼佛至放大光明。
贊曰：二子化父中，下第五、佛應導利，有四：一、佛善說法；二、王解珠施；三、王念佛色；四、佛問記成。此初二也。
經：爾時，妙莊嚴王至功德如是。
贊曰：第三、王念佛色；第四、佛問記成。佛問記成中，初問後記。記中有六：初、因；二、體；三、國；四、劫；五、眾；六、土。
經：其王即時至莊嚴三昧。
贊曰：廣明由緒中，下第四、出家獲益，有六：一、出家；二、修行得定；三、昇空白佛；四、嘆印廣陳；五、下空贊愿；六、說已而出。此初二也。
經：即昇虛空至來生我家。
贊曰：第三、昇空白佛，有三：初昇空；次正白；後結嘆。
經：爾時，云雷至得善知識。
贊曰：第四、嘆印廣陳，有三：初明宿因，方遇善友；次釋善友利益之義；後彰善友二子之因。此初也。
經：其善知識至三菩提心。
贊曰：此釋善友利益之義，有二：初彰示教利喜，令證大菩提果；後顯令得見佛，發菩提心因。善戒經及菩薩地云，親近善友者，戒無穿缺，多聞、修證、哀愍、無畏、堪忍、無倦、言詞辨了，名善友相。求施利樂，於此正知，有力善權，饒益不舍，大悲無儻，名為善友。所作不虛，威儀圓滿，言行敦肅，無倦無嫉，儉畜隨舍，諫舉令憶，教授教誡，能為說法，是名善友。可為依信，有病無病，愛敬供侍，翹問迎禮，修和敬業，四事什物不闕應時，謹敬承事，問聽無動，名為親近。
涅盤經言：善知識者，謂佛、菩薩、辟支佛、聲聞人中住方等者，何故名善知識耶？善知識者，能教眾生遠離十惡，修行十善，以是義故，名善知識。復次，善知識者，如法而說，如說而行。云何名為如法而說，如說而行？自不殺生，教人不殺生，乃至自行正見，教人行正見。若能如是，則得名為真善知識。善男子！如空中月，從初一日至十五日，漸漸增長。善知識者亦復如是，令諸學人漸遠惡法，增長善法。
依華嚴經：菩薩有十種善知識。何等為十？一、能令安住菩提心；二、能令修習善根；三、能令究竟諸波羅蜜；四、能令分別解說一切法；五、能令安住成熟；二、令見授道聞法得總持；三、惡者不損；四、正說神咒；五、結己之力。求索者，須法華人，或凡所善愿，有規求者。
於三七日一心精進者，普賢觀經明行法有五：一、三七日即見；二、七七日得見；三、一生得見；四、二生得見；五、三生得見。此中古說，上品精進一七日見，乃至第五品修三生方得見。又此不定，初見劣身，可一七日，乃至三生得見勝身，修異，長時方見勝故。
精進者，彼說六法：一、莊嚴道場；二、洗身凈潔；三、六時禮拜；四、啟請六師；五、晝夜讀誦大乘經典；六、思惟甚深空法道理。作是觀時，即見普賢，能滅百萬億阿僧只生死重罪。未見六師文，今且釋者，釋迦佛為和上，文殊師利為阿闍梨，彌勒菩薩為教授師，十方佛為證者，十方菩薩摩訶薩為同法侶，普賢菩薩為懺悔戒主，方可懺悔，受三聚戒等。如此啟請，方見普賢。
經：若法華經至威神之力。
贊曰：第二、經行於世，是普賢力。
經：若有受持至手摩其頭。
贊曰：第三、能行之者，與普賢行合，故佛摩頂。
經：若但書寫至娛樂快樂。
贊曰：下第三、與後益，為三：下品修生忉利等天；中品修受持等，生夜摩等天；上品修千佛授手等。此初，有三：一、但書生處；二、迎相；三、身狀。生下四天亦下品生，略而不舉。
經：何況受持至如說修行。
贊曰：此中品修受持等，生夜摩天及上二天不見佛故，文略無果。
經：若有人至而於中生。
贊曰：此上品修千佛授手等，有四：一、千佛授手；二、令無怖畏；三、往生處；四、見菩薩。前來所說三品修生，且舉一相，非盡實理。實理，十法行一一之中皆有三品，只如中品已有受持，乃至解義，上品亦有隨自修習，有上下故，如說而行，各有下上，今但於中品說有，上品便無，據一相說。上十法行，辨中邊說前八是聞慧為下品，第九是思慧為中品，第十是修慧為上品。於聞慧中，書寫、供養、施他為下，易故；聽聞、披讀、諷誦為中，受持、開演為上，難故。又修一二三行為下；二、四五六行為中；三、七八九十行為上。類望異故。
經：有如是等至使不斷絕。
贊曰：普賢勸發中，第四、結勸發心，有二：初顯勝勸行；後護法令行。
經：爾時，釋迦至菩薩名者。
贊曰：下品第五段、釋迦贊勸，有三：初贊美普賢；次贊持經者；後於行者違順之相。此初，有三：一、贊護助經；二、嘆其愿行；三、護持名者。嘆愿行，有三因：一、自利；二、利他；三、嘆修人。
經：普賢！若有至衣之所覆。
贊曰：下贊持經者，有四：一、順佛行；二、離眾惡；三、當得出世；四、定厭生死。此初，有六：一、為見佛，識理智化三種身故；二、為親聞法，解教意故；三、為供養佛，法供養故；四、為佛贊，契佛本心，佛隨喜故；五、為佛手摩，佛教被心，為授記故；六、為佛衣覆，則為具足慚愧、柔和、忍辱等故。
經：如是之人至普賢之行。
贊曰：離眾惡，有五：一、厭世榮樂；二、不好惡緣；三、心善調凈；四、滅除煩惱；五、少欲修行。不好惡緣中有三：一、邪行；二、惡業；三、外道手筆伎藝也。心善調凈有三：一、質直；二、正念；三、福德。滅除煩惱中有三：一、除三毒；二、滅嫉妒；三、去三慢。少欲修行中亦三：一、少欲；二、知足；三、修普賢行。
經：普賢！若如來至法座上。
贊曰：第三、當得出世，有五：一、向道場；二、破魔眾；三、登正覺；四、轉法輪；五、昇法座。
經：普賢！若於至得其福報。
贊曰：第四、定厭生死，有二：一、不貪資什；二、得現果報。
經：若有人至得現果報。
贊曰：品第五段、釋迦勸贊中，下第三段、於行者違順之相，有五，此中有二：一、毀者無眼，毀凈法眼故；二、嘆者現報，心田俱勝故。
經：若復見受持至當如敬佛。
贊曰：此中有三朝談，講終疏畢。所嗟學寡識淺，理編詞殫，經義深賾，拙成光贊。兢兢依於圣教，慓慓采於玄宗，猶恐旨謬言疏，寧輒枉為援據？此經當途最要，人誰不贊幽文？既不能默爾無為，聊且用申狂簡。識達君子幸為余詳略焉。仍為頌曰：
已采眾經要行理，略贊一乘真法義，
片言契實施群生，愿共速成無上果。