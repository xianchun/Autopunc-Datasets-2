夫僧本無史，觀乎弘明二集，可非記言耶？高、名僧傳，可非記事耶？言事既全，俱爲載筆。原彼東漢，至于我朝，僅一千年，教法污隆，緇徒出没，富哉事迹，繁矣言詮！藴結藏中，從何攸濟？以太平興國初，疊奉詔旨，高僧傳外，别修僧史。及進育王塔，乘馹到闕，敕居東寺，披覽多暇，遂樹立門題，搜求事類，始乎佛生，教法流衍，至于三寶住持，諸務事始，一皆隱括，約成三卷，號僧史略焉，蓋取裴子野宋略爲目。所恨删采不周，表明多昧，不可鴻碩寓目，預懼缺然者爾。
一、佛降生年代二、僧入震旦三、經像東傳四、創造伽藍五、譯經六、譯律七、譯論八、東夏出家九、服章法式十、立壇得戒十一、尼得戒由十二、受齋懺法十三、禮儀沿革十四、注經十五、僧講十六、尼講十七、造疏科經十八、解律十九、解論二十、都講二十一、傳禪觀法二十二、此土僧游西域按佛生日，多説不同：一則應現非常，遇緣即化，故有見聞不同也；一則西域來僧，生處有都城村落，傳事有部類宗計，故各説不同也；一則西域朴略，罕能紀録，庶事寬慢，不尚繁細，故流傳不同也。今且據東土傳記及經律所明，而有多説。
案上統傳、漢法本内傳合阿含經中，皆曰周昭王二十三年七月十五日，現白象瑞，降摩耶夫人胎。明年四月八日，於嵐毗園波羅下，右脅而誕也。
周書異記曰：昭王二十四年甲寅歲四月八日，江河泉池忽然汎溢，井皆騰涌，宫殿震動。其夜，五色光氣貫于太微，遍于西方，作青虹色。時王問太史蘇由，由對曰：有大聖出于西方，故現此瑞。王曰：於國無損乎？對曰：一千年後，聲教當被于此。
又案五運圖云：東周平王四十八年戊午歲佛生。此説則無憑也。又依道安，羅什紀及石柱銘云：周十八主桓王五年乙丑歲佛生。此亦非也。
又費長房開皇三寶録中，定佛是周莊王佗十年甲午四月八日生，以常星不見爲徵也。又法顯曾遊西域，云佛是商王代中生。顯因見師子國三月出佛齒，供養王前，宣曰：佛滅已一千四百九十七載也。顯以晋義熙中逆推，知佛是商時生矣。又廬山度律師衆聖點記云：周貞定王二年甲戌佛生。法寶大師全不取此。又感通傳中，是夏桀之時見佛垂迹也。
次上諸説，帝代不同。一、夏末；二、商末；三、周昭王時；四、平王時；五、桓王時；六、莊王時；七、貞定王時。皆據此方傳記所説。若案經律者，浴佛經云：一切佛皆四月八日生也。瑞應經亦云四月八日生。而薩婆多論中，即云二月八日生。是則内教二説不同也。今謂佛若是夏時生，即今建巳四月八日也。若商時生，即今建辰月八日也。若周時生，即今建卯月八日也。又據南山宣律師問天人曰：此土傳佛生時，或云商代，或周昭王、魯莊公世，如何指的？答曰：皆有所以。弟子是夏桀時生天，具見佛之垂化。然佛有三身，法、報二身，非人天所見，唯化身佛，普被三千，故有百億釋迦，隨機所感，前後不定，不足疑也。
今東京以臘月八日浴佛，言佛生日者。案祇洹圖經，寺中有坡黎師子，形如拳許大，口出妙音。菩薩聞之，皆超地位。每至臘月八日，舍衛城中士女競持香花，來聽法音。詳彼，不言佛生日，疑天竺以臘八爲節日耳。又疑是用多論二月八日，臘月乃周之二月也。東西遼夐，故多差異焉。
又江表以今四月八日爲佛生日者，依瑞應經也。如用周正，則合是今二月八日。今用建巳月，乃周之六月也。詳此濫用建巳月者，有二意焉：一、聞聲便用，不摭實求時；一、翻經者多用夏正，故斯謬耳。若如南山云，并衆生見聞不同，故時節不等，不宜確執。然則兩方相接，三藏所傳，以周昭時生，理爲長也。
重之曰：前言月八日者，爲東夏耶？爲西域耶？若尋條見本，從水求源，則事無不周，理有攸貫。且天竺歲首，諸説不同。高僧傳中，慧嚴與何承天争中邊，言西域以建辰爲歲首。傳又云：十二月三十日號大神變月，即此土正月十五日。此指夏正也。而用十六日生魄，爲月初一日焉。今未詳建辰月爲取今三月月生日爲歲首，爲是月半分之準。西土無正二三月名，但取星直月爲月名耳，如毗舍佉月、迦提月是也。
又葱嶺北諸國，或以建未月爲正首，或春際爲夏安居。是知隨方，宗計各别，況佛在西域説經，羅漢居竺乾造論，必不指東震之月。所言四月八日者，西域四月八日也。以事符合周書異記昭王四月八日祥瑞，疑翻譯時隨聲筆受，妄認夏正也。唯爲有七月十五日臘法經是用此方爲文，令人惑之，故兩存也。
五運圖云：周世聖教靈迹及阿育王造塔置于此土，合有傳記，良以秦始皇焚書，此亦隨爇，故今無處追尋。案始皇時，有沙門釋利房等十八賢者，齎經來化。始皇弗信，遂禁錮之。夜有神人，破獄出之。又漢成帝時，劉向挍書於天禄閣，往往見有佛經。及著列仙傳，得一百三十六人，七十四人已見佛經。以此詳究，知周、秦之代，已有佛教沙門，止未大興耳。至後漢第二主明帝永平七年，因夢金人，乃令秦景、蔡愔、王遵往天竺迎佛教，於月氏遇迦葉摩騰、竺法蘭二沙門入東夏。今以爲始也。于時佛法雖到中原，未流江表，信受未廣，傳行未周。洎孫氏鼎分，封疆阻隔，有康僧會者，本康居國人，赤烏年中，始化於南土也。
原其佛道難思，神蹤本異，不可以常情測，不可以衆例求。唯如東漢僧來，劉向已逢於梵筴；育王塔現，秦朝早有於靈儀。案釋老志曰：釋氏之學，聞於前漢。武帝元狩年中，霍去病獲昆耶王金人，帝以爲大神，列於甘泉宫，燒香禮拜。此佛法流傳之始也。及開西域，遣張騫使大夏還，云：身毒有浮圖之教。哀帝元壽年中，景憲往月支，口授得浮圖經。然時未敦信，道未通行。猶大江之初潦，若巨木之毫末耳。今以漢明帝世，二沙門齎四十二章經及白㲲畫像，爲其始焉。又如感通傳中，周穆王造靈安寺，永州石花捧育王塔等，豈非東漢前耶？斯乃思慮不遑，語議弗及者，可置度外。今且據事迹可思可議故，以永平爲始也。
經像來思，僧徒戾止。次原爰處，必宅浄方。是以法輪轉須依地也，故立寺宇焉。騰、蘭二人角力既勝，明帝忻悦，初於鴻臚寺延禮之。鴻臚寺者，本禮四夷遠國之邸舍也。尋令别擇洛陽西雍門外蓋一精舍，以白馬馱經夾故，用白馬爲題也。寺者，釋名曰：寺，嗣也，治事者相嗣續於其内也。本是司名，西僧乍來，權止公司。移入别居，不忘其本，還標寺號。僧寺之名，始於此也。僧伽藍者，譯爲衆園，謂衆人所居，在乎園圃，生殖之所，佛弟子則生殖道芽聖果也。故經中有迦蘭陀竹園、祇樹給孤獨園，皆是西域之寺舍也。若其不思議之迹，即周穆王造顯濟寺，此難憑準，命曰難思之事也。後魏太武帝始光元年，創立伽藍，爲招提之號。隋煬帝大業中，改天下寺爲道場。至唐，復爲寺也。
案靈裕法師寺誥，凡有十名寺：一曰寺，二曰浄住，三曰法同舍，四曰出世舍，五曰精舍，六曰清浄園，七曰金剛刹，八曰寂滅道場，九曰遠離處，十曰親近處。此土十名，依祇洹圖經，釋相各有意致，如彼寺誥也。今義加六種：一名窟，如後魏鑿山爲窟，安置聖像及僧居是也。二名院，三名林，四曰廟，五蘭若，六普通。
又案，漢明帝崩，起祇洹於陵上。自此百姓墳塚，或作浮圖者焉。洛陽自漢永平至晋永嘉，止有四十二寺。及後魏都洛，盛信佛教，崇構相繼，臣下豪民競置寺宇，凡一千餘所。後趙都鄴，造寺八百餘區，今遺址或存焉。
浴佛者，唐義浄三藏躬游西域，見印度每日禺中維那鳴鐘，寺庭取銅石等像於盤内，作音樂，磨香或泥，灌水，以㲲揩之。舉兩指瀝水於自頂上，謂之吉祥之水，冀求勝利焉。問：浴佛表何？通曰：像佛生時龍噴香雨浴佛身也。然彼日日灌洗，則非生日之意。疑五竺多熱，僧既頻浴，佛亦勤灌耳。東夏尚臘八，或二月、四月八日，乃是爲佛生日也。
行像者，自佛泥洹，王臣多恨不親覩佛，由是立佛降生相，或作太子巡城像。晋法顯到巴連弗城，見彼用建卯月八日行像，以車結縛五層，高二丈許，狀如塔。彩畫諸天形，衆寶作龕，佛坐，菩薩立侍，可二十車，車各樣嚴飾。婆羅門子請佛，次第入城内宿，通夜供養。國國皆然。王及長者立福德醫藥舍，凡貧病者詣其中，醫師瞻候，病差方去。又，嶺北龜兹東荒城寺，每秋分後十日間，一國僧徒皆赴五年大會。國王庶民，皆捐俗務，受經聽法。莊嚴佛像，載以車輦，謂之行像。于闐則以四月一日行像，至十四日訖，王及夫人始還宫耳。今夏臺、靈武，每年二月八日，僧戴夾苧佛像，侍從圍繞，幡蓋、歌樂引導，謂之巡城。以城市行市爲限，百姓賴其消災也。又，此土夏安居畢，僧衆持花執扇，吹貝鳴鐃，引而雙行，謂之出隊迦提也。釋老志曰：魏世祖於四月八日，輿諸寺像，行於廣衢。帝御門樓臨觀，散花致禮焉。又景興尼寺金像出時，詔羽林一百人舉輦，伎樂皆由内給。又安居畢，明日總集，旋繞村城，禮諸制底。棚車輿像，幡花蔽日，名曰三摩近離。斯乃神州行城法也。
昔劉向校書天禄，見有佛經，知于時未事翻傳，必存梵夾。若然，劉向安識梵字而云列仙有七十餘人，已見佛經？又以文殊菩薩亦號列仙耶？蓋劉向博識全才，象胥之學，自能之矣。覽其梵夾，迴作華言，尋認七十許人見佛經也。若論翻譯，則摩騰初出四十二章經，及法蘭同譯十地、佛本生、法海藏、佛本行等經，爲其始也。次則安清、支讖、支謙等相繼翻述。漢末魏初，傳譯漸盛，或翻佛爲衆祐，或翻辟支爲古佛。支讖出首楞嚴經云：佛在王舍城靈鷲頂山中。存没不同，用舍各異。斯乃譯經之椎輪者焉。
佛制毗尼，糾繩内衆。如國刑法，畫一成規。未知誰將毗尼翻爲律號。案漢靈帝建寧三年庚戌歲，安世高首出義決律一卷，次有比丘諸禁律一卷。至曹魏世，天竺三藏曇摩迦羅到許洛，慨魏境僧無律範，遂於嘉平年中，與曇諦譯四分羯磨及僧祇戒心圖記云。此方戒律之始也。
晋孝武之世，有罽賓國沙門僧伽跋澄譯雜毗曇婆沙十四卷。次則姚秦羅什譯大智度、成實，此爲譯論之始。道安録及僧祐出三藏記同，斯楷述也。又單名鞞婆沙，是者迦旃延子撮其要義，引經訓釋，爲毗曇四十四品，斯亦論也。
夫狂蒙寄於伽藍，頓生善念；孟軻鄰其學校，尋染儒風。佛法既行，民人皆化，于時豈無抽簪解佩、脱履投形者乎？乃漢明帝聽陽城侯劉峻等出家，僧之始也。洛陽婦女阿潘等出家，此尼之始也。
案漢、魏之世，出家者多著赤布僧伽梨，蓋以西土無絲織物，又尚木蘭色并乾陀色，故服布而染赤也。然則西方服色，亦隨部類不同：薩婆多部，皂色衣也；曇無德部，絳色衣也；彌沙塞部，青色衣也。著赤布者，乃曇無德僧先到漢土耳。後梁有慧朗法師，常服青納。誌公預記云：興皇寺當有青衣開士，廣行大乘。至朗，果符其言矣。廣明服色，如五部威儀所服經中。今江表多服黑色、赤色衣，時有青黄間色，號爲黄褐、石蓮褐也。東京、關輔尚褐色衣，并部、幽州則尚黑色。若服黑色，最爲非法也。何耶？黑是上染大色，五方正色也。問：緇衣者，色何狀貌？答：紫而淺黑，非正色也。考工記中，三入爲纁，五入爲緅，七入爲緇。以再染黑爲緅，緅是雀頭色，又再染乃成緇矣。知緇本出絳雀頭紫赤色也。故浄秀尼見聖衆衣色，如桑熟椹，乃淺赤深黑也。今秣陵比丘衣色倣西竺緇衣也。又後周忌聞黑衣之讖，悉屏黑色。著黄色衣，起於周也。又三衣之外，有曳納播者，形如覆肩衣，出寄歸傳。講員自許即曳之，若講通一本，則曳一支。講二三本，又隨講數曳之，如納播是也。又後魏宫人見僧自恣，偏袒右肩，乃一施肩衣，號曰偏衫。全其兩扇衿袖，失祇支之體，自魏始也。復次脚曳𩌈𩍜，或革屣󷔺遮短𩍓靴等。寄歸傳云：西域有持竹蓋或持傘者。梁高僧慧韶遇有請，則自攜杖笠也。今僧盛戴竹笠，禪師則葼笠，及持澡罐、漉囊、錫杖、戒刀、斧子、針筒，此皆爲道具也。近有衣白色者，失之大甚。佛記袈裟變白，不受染色，此得非是乎？或有識如法衆主奪之而壞其色，真爲護法有力之勝士也。昔唐末豫章有觀音禪師，見南方禪客多搭白納，常以瓿器盛染色，勸令染之。今天下皆謂黄納爲觀音納也。此師早曾聽學，護法爲情，于今稱之。
原其漢魏之僧也，雖剃染成形，而戒法未備，于時二衆，唯受三歸。後漢永平至魏黄初以來，大僧、沙彌，曾無區别。有曇摩迦羅三藏及竺律炎、維祇難等，皆傳律義。迦羅以嘉平正元中，與曇帝於洛陽出僧祇戒心，立大僧羯磨法。東土立壇，此其始也。詳其曼荼羅，大抵施設不同，或巨摩規地，或以木構層，築泥分級，俱名壇也；除土掃地，則名墠也。墠、場、壇不同，皆是西域曼荼羅也。若據律宗，則須結仄隅分限，從其自然，生於作法，緬想魏朝，固應漠落矣。若此方受戒，則朱士行爲其首也。南朝永明中，三吴初造戒壇，此又吴中之始也。唐初，靈感寺南山宣律師按法立壇，感長眉僧隨喜讚歎。立壇應法，勿過此焉。宣撰戒壇經一卷，今行于世。余嘗慨南山不明壇第四層覆釜形儀制，故著覆釜形儀，樂者尋之，以輔博知也。今右街副僧録廣化大師真紹先募邑社，於東京太平興國寺造石戒壇，一遵南山戒壇經，宏壯嚴麗，冠絶於天下也。
愛道初緣，豈爲容易。阿潘出俗，又實希奇。始徒受於三歸，且未全於二衆。按五運圖云：自漢永平丁卯洎宋元嘉甲戌，中間相去三百六十七年，尼方具戒。又薩婆多師資傳云：宋元嘉十一年春，師子國尼鐵索羅等十人，於建康南林寺壇上爲景福寺尼慧果、浄音等二衆中受戒法事，十二日度三百餘人。此方尼於二衆受戒，慧果爲始也。知阿潘等但受三歸。又晋咸康中，尼浄撿於一衆邊得戒，此亦未全也。及建武中，江北諸尼乃往僧寺受戒，累朝不輟。近以太祖敕不許尼往僧中受戒，自是尼還於一衆得本法而已，戒品終不圓也。今聖英達明斷，護法之士，宜奏乞仍舊行之，免法滅之遄速焉。
自佛法東傳，事多草昧，故高僧傳曰：設復齋懺，同於祠祀。魏晋之世，僧皆布草而食，起坐威儀、唱導開化，略無規矩。至東晋有僞秦國道安法師，慧解生知，始尋究經律，作赴請、僧跋、讚禮、念佛等儀式，凡有三例，一曰行香定座是也。宣律師赴請設則篇大明軌則，圓頂之徒，苟不披覽，破穀之誚，而乃自貽，吁哉！近聞有西江商客賽願營齋，先示文疏，數僧無能讀者，被商客驅之，一何可笑！後生聞此，當寅夜攻學，一則不虚受施，一則覆庇群僧，一則揚名於四方也。
西域之法，禮有多種，如傳所明。禮拜者，屈己也；旋遶者，戀慕也；偏袒者，亦肉袒也；脱革屣者，不敢安也；和南者，先意問訊也；避路者，尚齒也。諸例常聞，不煩多述。若尼禮於僧，自傳八法。比丘奉上，接足至三，莫不盡恭，如事令長也。近以開坐具便爲禮者，得以論之：昔梵僧到此，皆展舒尼師壇，就上作禮。後世避煩，尊者方見開尼師壇，即止之，便通叙暄涼。又展，猶再拜也，尊者還止之。由此只將展尼師壇擬禮，爲禮之數，所謂蓌拜也。如此設恭，無乃大簡乎？然隨方爲清浄者，不得不行也。又如比丘相見，曲躬合掌，口云不審者何？此三業歸仰也，謂之問訊。其或卑問尊，則不審少病少惱，起居輕利不？上慰下，則不審無病惱，乞食易得，住處無惡伴，水陸無細蟲不？後人省其辭，止云不審也，大如歇後語乎。又臨去，辭云珍重者何？此則相見既畢，情意已通，囑云珍重，猶言善加保重、請加自愛、好將息、宜保惜同也。若西域相見，則合掌云和南，或云盤茶味，久不見，乃設禮。若尊嚴師匠，則一見一禮。今出家者以華情學梵事耳，所謂半華半梵，亦是亦非。尋其所起，皆道安之遺法。是則住既與俗不同，律行條然自别也。或云僧上表疏，宜去頓首，以其涉祝宗之九拜者，余觀廬山遠公、太山朗公答王臣之作，皆名下稱頓首。遠公講禮，群賢釆義，豈濫用哉？且頓首者，頭委頓而拜也。今文云頓首而身不躬折，何爲拜乎？又道流相見，交手叩頭而云稽首，亦同也。然秉筆者，避之爲敏矣。
乍翻法語，未貫凡情，既重譯而乃通，更究文而暢理，故箋法作焉。沈隱之義，指掌可知矣。五運圖云：康僧會吴赤烏年中，注法鏡經。此注經之始也。又道安重注了本生死經，云魏初有河南支恭明爲作注解。若然者，南注則康僧會居初，北注則支恭明爲先矣。
朱士行，潁川人也。志業方正，少懷遠悟，脱落塵俗。出家之後，專務經典，常講道行般若，每歎譯理未盡，乃於魏甘露五年，發迹長安，度流沙，至于闐，得梵書正本九十章。彼國多小乘學者，譖於王曰：漢地沙門，欲以婆羅門書惑亂正法，何不禁之？聾盲漢地，王之咎也。王乃不聽齎經東去。士行因請燒之爲驗。于時積薪殿前，誓畢而焚，其經無損，王始歸信。士行寄經還國。竺叔蘭、無羅叉譯爲放光般若。叡法師云士行於洛中講小品，往往不通。遠出流沙，求大品歸，出爲晋音是也。士行曹魏時講道行經，即僧講之始也。
東晋廢帝太和三年戊辰歲，洛陽東寺尼道馨，俗姓羊，爲沙彌時，誦通法華、維摩二部。受大戒後，研窮理味，一方道學，所共師宗。尼之講説，道馨爲始也。
經教東流，始則朱士行講説，未形於文字。分科注解，其道安法師歟？安師注經，常恐不合佛意，俄夢道人曰合理，即賓頭盧也。或曰：注經與造疏全别，何推安公爲首耶？答：注是解經，與别行疏義殊號而同實，矧分其科節，不長途散釋，自安之意乎？次則僧叡造維摩疏，道生著維摩、法華、泥洹、小品疏，世皆寶之。
元魏世法聰律師者，原是曇無德羯磨得戒，而常習僧祇。一日自悟，乃歎曰：體既四分而受，何得異部明隨？於是罷講祇律，手披目閲，敷揚四分。有門人道覆旋抄，漸成義疏。覆公即解四分之始也。至宋元嘉中，慧詢善僧祇、十誦，更製條章，即解二律之始也。今五臺山北寺相傳有聰師講律之遺迹焉。
毗曇慧學，對法命家，雖晚見於翻傳，而敏成於智母。疇初稽考，越措疏文，唯成實一宗，最多法相。北則羅什删略付授嵩法師，故後魏主太和十年，幸徐州白塔寺，詔曰此寺近有名僧嵩法師，受成實論於什公，後授淵法師，又授登、紀二法師，朕每覽成實云。道登嘗傳論於禁中，此北朝之始也。又僧道，禪經律論，一皆精博，姚興同輦還宫，著成實、三論義疏。此又在先矣。南則僧柔講宣，故出三藏記曰：齊永明七年十月，文宣王招集京師碩學名僧五百人，請定林寺僧柔、謝寺慧次於普弘寺講。此南朝之始也。又肇、叡諸師講中、百、十二門等論，疏義迭生，相繼無盡也。
敷宣之士，擊發之由，非旁人而啓端，難在座而孤起。故梁武講經，以枳園寺法彪爲都講。彪公先一問，梁祖方鼓舌端，載索載徵，隨問隨答。此都講之大體也。又支遁至會稽，王内史請講維摩，許詢爲都講。許發一問，衆謂支無以答；支答一義，衆謂詢無以難。如是問答，連環不盡。是知都講，實難其人。又僧伽跋陀羅就講，弟子法勇傳譯，僧念爲都講。又僧導者，京兆人也，爲沙彌時，僧叡見而異之曰：君於佛法，且欲何爲？曰：願爲法師作都講。叡曰：君當爲萬人法主，豈對揚小師乎？此則姚秦之世，已有都講也。今之都講，不聞擊問，舉唱經文，蓋似像古之都講耳。
禪法濫觴，自此秦世。僧叡法師序關中出禪經，其文則明心達理之趣也，然譬若始有其方，未能修合，弗聞療疾，徒曰醫書。矧以大教既敷，群英分講，注之者矜其詞義，科之者逞其區分，執塵摇指，但尚其乘機應變，解紛挫鋭，唯觀其智刃辭鋒，都忘所詮，不求出離。江表遠公慨禪法未敷，於是苦求而得也。菩提達磨祖師觀此土之根緣，對一期之繁紊，而宣言曰：不立文字，遣其執文滯逐也。
達磨之道既行，機鋒相遘者唱和，然其所化之衆，唯隨寺别院而居，且無異制。道信禪師住東林寺，能禪師住廣果寺，談禪師住白馬寺，皆一例律儀，唯參學者或行杜多，糞掃五納衣爲異耳。後有百丈山禪師懷海創意經綸，别立通堂，布長連牀，勵其坐禪。坐歇，則帶刀斜卧，高木爲椸架，凡百道具，悉懸其上，所謂龍牙杙上也。有朝參暮請之禮，隨石磬木魚爲節度。可宗者謂之長老，隨從者謂之侍者，主事者謂之寮司，共作者謂之普請。或有過者，主事示以柱杖，焚其衣鉢，謂之誡罰。凡諸新例，厥號叢林，與律不同，自百丈之始也。
嗟乎！騫、憲雖征，只爲開荒而奉命；騰、蘭既至，未聞克志以求經。亦猶決一隄塘，内水既出，外水亦入，一出一入，然後知平矣。魏洛陽朱士行誓往西天，尋求般若，僧祐以爲東僧西往之始焉。然只在葱嶺之北于填而止。晋法顯募同志數十人，游于印度，登靈鷲山，此乃到中天之始也。厥後交肩接迹，至有漢寺别居東夏之僧，決隄之喻，居可驗矣。若論傳譯之人，則多善一方，罕聞通解。唯奘三藏究兩土之音訓，瞻諸學之川源，如從佛聞，曲盡意。次則義浄躬游彼刹，妙達毗尼，改律範之妄迷，注密言之引合，遂得受持有驗，流布無疑矣。原其後漢以來，譯者相續。洎唐元和年中，翻本生心地觀經，之後百六十載，寂爾無聞。宋太祖嘗遣百餘僧往西方求法，大宋太平興國七年，有詔立譯經院于東京太平興國寺之西偏，聚三藏天息災等梵僧數員，及選兩街明義學僧，同譯新經。譯經之務，大宋中興也。
密藏者，陀羅尼法也。是法祕密，非二乘境界諸佛菩薩所能游履也。舊譯云持，新譯云性，本其原則微妙法性也，形其言則陀羅尼母也，究其音則聲明也，窮其文則字界緣也。出三藏記云：神咒者，總持、微密持也。高僧傳中，帛尸梨密多羅，本西域人，東晋之初，至于建業，王導、周伯仁、庾亮皆欽重之。善持咒術，所向多驗。時江東未有咒法，密出孔雀王咒，咒法之始也。北魏則嵩山菩提流支咒井樹等，頗有靈效。唐朝則智通法師甚精禁咒焉。次有不空三藏，於京大興善寺廣譯總持教，多設曼荼羅，神術莫可知也。灌頂壇法，始於不空。代宗永泰年中，敕灌頂道場處選二七人，爲國長誦佛頂咒，及免差科地税云。梁末後唐世，道賢闍梨者一夕夢游五天竺，見佛指示此某國聚落。洎旦，頓解五印言音，毫釐不爽。今傳粉壇法，並宗此師，鳳翔阿闍梨是也。後唐清泰帝尤旌其道，後隨駕入洛而卒。今塔在龍門，近東京南。日本大師常爲王公大人演密藏，至今弟子繁衍，傳其業者，號曰三藏。或兼講經律論者，則稱傳顯密藏也。
夫學不厭博，有所不知，蓋闕如也。吾宗致遠，以三乘法而運載焉。然或魔障相陵，必須禦侮。禦侮之術，莫若知彼敵情。敵情者，西竺則韋陀，東夏則經籍矣。故祇洹寺中有四韋陀院，外道以爲宗極。又有書院，大千界内所有不同文書，並集其中，佛俱許讀之。爲伏外道，而不許依其見也。此土古德高僧，能攝伏異宗者，率由博學之故。譬如夷狄之人，言語不通，飲食不同，孰能達其志、通其欲？其或微解胡語，立便馴知矣。是以習鑿齒，道安以詼諧而伏之；宗、雷之輩，慧遠以詩、禮而誘之；權無二，復禮以辨惑而柔之；陸鴻漸，皎然以詩式而友之。此皆不施他術，唯通外學耳。況乎儒道二教，義理玄邈，釋子既精本業，何妨鑽極以廣見聞？勿滯於一方也。
二十四、道俗立制二十五、行香唱導二十六、讚唄之由二十七、僧寺綱紏二十八、立僧正二十九、僧統三十、沙門都統三十一、左右街僧録三十二、僧主副員三十三、講經論首座三十四、國師三十五、雜任職員三十六、僧主秩俸三十七、管屬僧尼三十八、僧道班位三十九、内道場佛法流行，隨時制斷。合毗尼之繩糾，則案毗尼；堪别法之處量，須循别法。故佛訶比丘云：巧避我制，造種種過。故許同時立方毗尼。涅槃後立未來教，以爲律範所不圍，篇科所不載，則比附而求之也。以是篇聚之外，别有僧制焉。今時比丘或住一林、居一院，皆和衆立條，約束行止，俾不罹於愆失也。晋道安法師傷戒律之未全，痛威儀之多缺，故彌縫其闕，埭堰其流，立三例以命章，使一時而生信：一、行香定座上講，二、六時禮懺，三、布薩等法。過踰此法者，則别立遮防。安弟子法遇講化於荆州，時有學徒飲酒，遇罰而不遣。安在襄陽聞之，封小箠以寄遇。遇詳師意，集衆諭之，令直日打遇二十撲，封箠却還。故習鑿齒與謝安書云：安能肅衆。上之三例，天下翕然奉行也。又支遁立衆僧集儀度，慧遠立法社節度，至于宣律師立鳴鐘軌度、分五衆物儀、章服儀、歸敬儀，此並附時傍教，相次而出。鑿空開荒，則道安爲僧制之始也。後魏世宗宣武帝即位，下詔曰：緇素既分，法律亦異。道教彰於互顯，禁勸各有所宜。其僧犯殺人以上罪，依俗格斷，餘犯悉付昭玄，以内律僧制判之。時魏與梁通和，要貴多遣人隨使交易，唯崔暹寄求佛經，梁祖繕寫，并幡花讚唄送至館。暹嘗命沙門明藏著佛論而己署名，其好佛法爲若此也。先是僧尼猥濫，暹奏設科條篇，沙門法上爲昭玄都以撿約之。又南齊文宣王著僧制一卷。又梁祖造光宅寺，詔法雲爲寺主，創立僧制，用爲後範。觀其北魏、南朝俗施僧制，而皆婉約，且不淫傷，由輕法之網羅，有惡人之穿穴，脱漏而墮，不至誅刑之上，其可得乎？爲僧者苟未修行，但能避刑憲，亦逍遥之上士也。
香也者，解穢流芬，令人樂聞也。原其周人尚臭，冥合西域重香。佛出姬朝，遠同符契矣。經中長者請佛，宿夜登樓，手秉香罏，以達信心。明日食時，佛即來至。故知香爲信心之使也。大遺教經曰：比丘欲食，先燒香唄讚之。又經中蛇呼比丘自説宿緣，令爲懺悔，并將仙提來取我行香。此方教法既行，經律散漫，故安法師三例中，第一是行香定座上講，斯乃中夏行香之始也。後魏及江表皆重散香，且無沿革。至唐高宗朝，薛元超、李義府奉敕爲太子齋行香，因禮奘三藏。又中宗設無遮齋，詔五品以上行香。或用然香薰手，或將香粖遍行，謂之行香。後不空三藏奏爲高祖、太宗七聖忌辰設齋行香，敕旨宜依，尋因多故，不齋，但行香而已。文宗朝，中書崔蠡上疏云：國忌設齋，百官行香，事無經據，伏請停廢。敕曰：崔蠡所奏，遂遣討尋本末，禮文令式，曾不該明。其兩京天下州府，國忌於寺觀行香，今後並宜停罷。嘗試論之：崔蠡言無經據者，蛇之行香，豈無經也？安公引教設儀，豈無據也？敕云討尋本末，禮文令式，曾不該明者，三代之禮，何嘗言飯釋子而行香耶？且令式唯是歷代沿革之法律，如代宗後之條格，豈標在隋末唐初之令式乎？矧以禮出儒家，詎可將釋書爲據？事因釋氏，無宜用儒典爲憑。就體證之，方云合理。儒流不許，還引儒書，何異獄訟之人召親黨而作證！若欲除廢，其無辭乎！夫孝子事祖考，唯善是從，徇葬不益於生生，固宜寢也。行香是薦於冥漠，知無不爲。觀文宗薄於祖宗，宜其寄坐矣。或曰：何必行香爲？通曰：如周之尚臭，燔柴血膋薌蕭，言天歆其臭也。天豈食血膋薌蕭之氣邪？由人尚其臭，故以臭而事天也。若然者，佛教重香，寧可奪乎？況百官行香，代君也。百官事祖宗，亦臣子也。苟欲廢之，如忠孝何？宣宗即位，再興斯道。大中五年，敕京城及外州府，國忌行香，並須清潔，不得攜酒肉入寺烹炮，既失嚴恪之心，頗乖追薦之道云。自此至于哀帝，行香如舊。朱梁廢唐，七廟方止。開平三年大明節，百官入寺，行香祝壽。後還薦祖宗行香，于今不絶。晋天福五年，竇貞固奏：國忌宰臣跪爐，百官列座。今欲宰臣跪爐，百官立班。行香後飯僧百人，永爲常式。宋太宗淳化三年，虞部員外郎李宗訥奏：國忌行香，請宰臣已下行香後禁酒食，表其精潔。敕下，御史臺依行。
唱導者，始則西域上座凡赴請，咒願曰二足常安，四足亦安，一切時中皆吉祥等，以悦可檀越之心也。舍利弗多辯才，曾作上座，讚導頗佳，白衣大歡喜，此爲表白之椎輪也。梁高僧傳論云：夫唱導所貴，其事四焉：一、聲也，二、辯也，三、才也，四、博也。非聲則無以警衆，非辯則無以適時，非才則言無可采，非博則語無依據。此其大體也。據寄歸傳中云：焚香胡跪，歎佛相好。合是導師胡跪爾。或直聲告，或詰曲聲也。又西域凡覲國王，必有讚德之儀，法流東夏，其任尤重。如見大官謁王者，須一明練者通暄涼，序情意，讚風化，此亦唱導之事也。齊竟陵王有導文，梁僧祐著齊主讚歎緣記及諸色咒願文，陳、隋世高僧真觀深善斯道，有導文集焉。從唐至今，此法盛行于代也。
讚唄原始，案十誦律中，俱胝耳作三契聲以讚佛。其人善唄，易了解。阿含中，善和羅作善諷誦，令影勝大王象馬不行。此土則康僧會傳泥洹讚唄，支謙製連句梵唄。又開士法勝善阿毗曇心，别撰二百五偈以爲要解，號曰心。其頌聲也，撰象天樂，若靈籥自發，儀刑群品，觸物有寄。一吟一詠，狀鳥步獸行也；一弄一引，類乎物情也。情與類遷，則聲隨九變而成歌；氣與數合，則五音協律而俱作。附之金石，則百獸率舞；奏之管絃，則人神同感。斯乃窮音聲之妙會也。魏子建嘗游魚山而感音，翻其曲折，同合沙門之唄𠽋焉。南齊竟陵王子良將經中偈契消息調音，曲盡其妙，著讚梵唄偈文一卷。又帛法橋者，尤善梵唄。高僧傳中，其人頗多，此不具録。後趙石勒建平年中，有神降于安邑廳事，諷詠經音，七日方絶，僧有摹寫爲梵唄焉。或曰：梵唄之聲，此何益也？通曰：一者佛道法樂也，此音韻雖哀不傷，雖樂不淫，折中中和，故爲法樂也；二者諸天鬼神，聞皆歡喜故；三者諸佛常法，十方刹土，何莫由斯樂也。
附録：
高僧傳卷一三經師論曰：夫篇章之作，蓋欲申暢懷抱，褒述情志；詠歌之作，欲使言味流靡，辭韻相屬。故詩序云：情動於中而形於言。言之不足，故詠歌之也。然東國之歌也，則結韻以成詠；西方之贊也，則作偈以和聲。雖復歌讚爲殊，而並以協諧鍾律，符靡宫商，方乃奥妙。故奏歌於金石，則謂之以爲樂；設讚於管絃，則稱之以爲唄。夫聖人制樂，其德四焉：感天地，通神明，安萬民，成性類。如聽唄，亦其利有五：身體不疲，不忘所憶，心不懈倦，音聲不壞，諸天歡喜。是以般遮絃歌於石室，請開甘露之初門；浄居舞頌於雙林，奉報一化之恩德。其間隨時讚詠，亦在處成音。至如億耳細聲於宵夜，提婆颺響於梵宫，或令無相之旨奏於篪笛之上，或使本行之音宣乎琴瑟之下，並皆抑揚通感，佛所稱讚。故咸池、韶武無以匹其工，激楚、梁塵無以較其妙。自大教東流，乃譯文者衆，而傳聲蓋寡。良由梵音重複，漢語單奇，若用梵音以詠漢語，則聲繁而偈迫；若用漢曲以詠梵文，則韻短而辭長。是故金言有譯，梵響無授。始有魏陳思王曹植，深愛聲律，屬意經音，既通般遮之瑞響，又感魚山之神製，於是删治瑞應本起，以爲學者之宗。傳聲則三千有餘，在契則四十有二。其後帛橋、支籥，亦云祖述陳思，而愛好通靈，别感神製，裁變古聲，所存止一十而已。至石勒建平中，有天神降于安邑廳事，諷詠經音，七日乃絶。時有傳者，並皆訛廢。逮宋齊之間，有曇遷、僧辯、太傅、文宣等，並殷勤嗟詠，曲意音律，撰集異同，斟酌科例，存倣舊法，正可三百餘聲。自兹厥後，聲多散落。人人致意，補綴不同。所以師師異法，家家各製。皆由昧乎聲旨，莫以裁正。夫音樂感動，自古而然。是以玄師梵唱，赤雁愛而不移；比丘流響，青鳥悦而忘翥。曇憑動韻，猶令鳥馬踡跼；僧辯折調，尚使鴻鶴停飛。量人雖復深淺，籌感抑亦次焉。故夔擊石拊石，則百獸率舞；簫韶九成，則鳳凰來儀。鳥獻且猶致感，況乃人神者哉！但轉讀之爲懿，貴在聲文兩得。若唯聲而不文，則道心無以得生；若唯文而不聲，則俗情無以得入。故經言以微妙音歌歎佛德，斯之謂也。而頃世學者，裁得首尾餘聲，便言擅名當世。經文起盡，曾不措懷，或破句以合聲，或分文以足韻，豈唯聲之不足，亦乃文不成詮！聽者唯增怳忽，聞之但益睡眠。使夫八真明珠，未揜而藏曜；百味淳乳，不澆而自薄。哀哉！若能精達經旨，洞曉音律，三位七聲，次而無亂；五言四句，契而莫爽。其間起擲盪舉，平折放殺，游飛却轉，反疊嬌弄。動韻則流靡弗窮，張喉則變態無盡。故能炳發八音，光揚七善。壯而不猛，凝而不滯；弱而不野，剛而不鋭；清而不擾，濁而不蔽。諒足以起暢微言，怡養神性。故聽聲可以娱耳，耹語可以開襟。若然，可謂梵音深妙，令人樂聞者也。然天竺方俗，凡是歌詠法言，皆稱爲唄。至於此土，詠經則稱爲轉讀，歌讚則號爲梵唄。昔諸天讚唄，皆以韻入絃管。五衆既與俗違，故宜以聲曲爲妙。原夫梵唄之起，亦兆自陳思。始著太子頌及睒頌等，因爲之製聲，吐納抑揚，並法神授。今之皇皇顧惟，蓋其風烈也。其後居士支謙，亦傳梵唄三契。皆湮没而不存。世有共議一章，恐或謙之餘則也。唯康僧會所造泥洹梵唄，于今尚傳。即敬謁一契，文出雙卷泥洹，故曰泥洹唄也。爰至晋世，有高座法師初傳覓歷。今之行地印文，即其法也。籥公所造六言，即大慈哀愍一契，于今時有作者。近有西涼州唄，源出關右，而流于晋陽，今之面如滿月是也。凡此諸曲，並製出名師。後人繼作，多所訛漏。或時沙彌小兒，互相傳授。疇昔成規，殆無遺一。惜哉！此既同是聲例，故備之論末。
法苑珠林卷三六唄讚篇第三四·述意部：夫褒述之志，寄在詠歌之文。詠歌之文，依乎聲響。故詠歌巧則褒述之志申，聲響妙則詠歌之文暢。言詞待聲，相資之理也。尋西方之有唄，猶東國之有讚。讚者，從文以結章；唄者，短偈以流頌。比其事義，名異實同。是故經言以微妙音聲，歌讚於佛德，斯之謂也。昔釋尊入定，琴歌震於石室；提婆颺唄，清響激於浄居。覺世至音，固無得而稱矣。至于末代，修習極有明驗。是以陳思精想，感魚山之梵唱；帛橋誓願，通大士之妙音；藥練勤行，受法韻於幽祇；文宣勵誠，發夢響於齋室。並能寫氣天宫，摹聲浄刹，抑揚詞契，吐納節文。斯亦神應之顯徵，學者之明範也。原夫經音爲懿，妙出自然。製用可修，而研響非習。蓋所以炳發道聲，移易俗聽，當使清而不弱，雄而不猛，流而不越，凝而不滯。趣發祇鷲之風，韻結霄漢之氣。遠聽則汪洋以峻雅，近屬則從容以和肅，此其大致也。經稱深遠雷音，其在兹乎？若夫稱講聯齋，衆集永久，夜緩晚遲，香銷燭揜，睡蓋覆其六情，懶結纏其四體。於是擇妙響以昇座，選勝聲以啓軸。宫商唄發，動玉振金。反折四飛，哀悦七衆。同迦陵之聲，等神鸞之響，能使寐魂更開，惰情還肅，滿堂驚耳，列席歡心。當爾之時，乃知經聲之爲貴矣。
夫言寺者，嗣也，治事者相嗣續於其内也。既用官司之名，無虧佛事之業，故子續其父，資踰於師，此相嗣而接蹤，當克勤而成事也。案西域知事僧總曰羯磨陀那，譯爲知事，亦曰悦衆，謂知其事、悦其衆也。稽其佛世，飲光統衆於靈鷲，身子蒞事於竹林。及沓婆摩羅年甫十六，已證應真，其後念身不牢固，請爲僧知事，指夜出光，分僧卧具，故佛讚言：我弟子爲僧知房舍，差次請食，沓婆摩羅子爲第一。如其赴請群集，誰合受第一水果飲食等，佛言：以其年臘最高者爲之，謂之上座。及佛教東漸，漢魏之間，如網未設其綱，如舟未下其磸。殆姚秦之世，出家者十室而半。羅什入關，贏糧裹足而至者三千。秦主敕選道䂮法師爲僧正，慧遠爲悦衆，法欽、慧斌掌僧録，給車輿吏力。僧正秩同侍中，餘則差降。此土立僧官，秦䂮爲始也。
僧曹創立，浄衆日齊。所樹官方，終循佛教。所言僧正者何？正，政也，自正正人，克敷政令，故云也。蓋以比丘無法，如馬無轡勒，牛無貫繩，漸染俗風，將乖雅則，故設有德望者，以法而繩之，令歸于正，故曰僧正也。此僞秦僧䂮爲始也。東晋遷都，蔑聞此職。至宋世，乃立沙門都，又以尼寶賢爲僧正，文帝、孝武皆崇重之。次有號法主者，如釋道猷，生公之弟子也。文帝問慧觀曰：頓悟義誰習之？答曰：道猷。遂召入。至孝武即位，敕住新安寺，爲鎮寺法主。又敕法瑗爲湘宫寺法主。詳其各寺同名，疑非統正之任。又昇明中，以法持爲僧正。大明中，以道温爲都邑僧正。永明中，敕長干寺玄暢同法獻爲僧主，分任南北兩岸。暢後被敕往三吴，使紏繩二衆。齊末以法悦爲僧主，住正覺寺。梁祖歸心佛教，深入玄樞，慎選德人，以充僧首，則法超爲都邑僧正。普通六年，敕法雲爲大僧正，吏力備足，又慧令亦充此職焉。所云僧主者，猶僧官也，蓋偏地小正小統之名也。如闍那崛多，此言志德，北印度人，周朝譙王宇文儉鎮蜀，請以同行，至彼，任益州僧主，住龍淵寺焉。南朝慧基，姓偶，錢塘人，依求那三藏，於蔡州受戒。後化行越土，尋敕爲僧主，掌任十城，東土僧主之始也。歷觀諸朝，多是諸侯立僧正也。梁雖大國，亦用此名，但加大字以别之。今天下每州置一員，擇德行才能者充之，不然則闕矣。
北朝立制，多是附僧。南土新規，别行尼正。宋太始二年，敕尼寶賢爲尼僧正，又以法浄爲京邑尼都維那，此則承乏之漸。梁、陳、隋、唐，少聞其事。偏霸之國，往往聞有尼統、尼正之名焉。
帝王奄宅寰區，必革人視聽。或更其禮樂，或變以官司。互納言作尚書，以太尉代司馬。何常之有，以此爲初。秦制關中，立僧正爲宗首。魏尊北土，改僧統領緇徒。雖發新題，亦提舊職。後魏皇始中，趙郡沙門法果戒行精至，開演法籍，太祖徵爲沙門統。言多允愜，供施甚厚。太宗崇信，彌加於前。永興中，前後授輔國、宜城子、忠信侯，又安城公，皆固讓之。俗官加僧，初聞於此。帝幸其居，嫌其門狹，不容輿輦，更廣大之。年八十餘卒，帝三臨其喪，追贈老壽將軍趙郡胡靈公。初法果年四十始出家，有子曰猛，詔令襲果所加爵。沙門統之官，自法果始也。復有罽賓沙門師賢，本是王種，東游涼土，又來京下，值罷佛法，權假醫術，而守道不改，於重興日即爲沙門。同輩五人，魏帝親爲下髮，詔賢爲僧統。僧統之官，自師賢始也。隋興佛道，變革周風，召僧猛住大興善寺，爲隋國大統。猛姓段，涇陽人也，講般若、十地等。又號聖沙彌者，初在洛任國僧都，都即沙門都也。後召入鄴，綏緝有功，轉爲國統。宋沿唐制，廢統立録。
魏主移都，仍從元姓。虜家所服，悉變華章。又於竺梵之門，多事改遷之作。孝文帝一日下詔曰：門下：近得録公等表，知早定沙門都統。比考德選賢，寤寐勤心，繼佛之任，莫知誰寄。或有道高年尊，理無縈紆；或有器識沖邈，高揖塵務。今以思遠寺主法師僧顯，可敕爲沙門都統。詳究魏文帝敕曇曜爲沙門都統，乃自曜公始也。曜即帝禮爲師，號昭玄沙門都統。欣佛法重興，彫石造像，譯浄土三昧經并付法藏傳等，是此師也。齊則以法上爲昭玄統，法順爲沙門都。然都者，雖總轄之名，而降統一等也。又烏萇國僧那提黎耶舍，隋言尊稱，先於齊國，亦爲昭玄統也。高齊之世，何統與都多耶？答曰：時置十員，一統一都，爲正爲副，故多也。大隋受命，亦用統名。始以曇延爲沙門大昭玄統，次則靈藏法師爲大興善寺主，尋署昭玄都。唐穆宗元和元年閏正月，以龍興寺僧惟英充翰林待詔兼兩街僧統。英通結中外，假卜筮惑人，故有是命。尋以非宜罷之。自爾朱梁、後唐、晋、漢、周洎今大宋，皆用録而無統矣。偏霸諸道，或有私署，如吴越以令因爲僧統。後則繼有，避僭差也，尋降稱僧正，其僭僞諸國，皆自號僧録焉。
自唐有天下，初則佛法萎遲，蓋李教勃興，物無兩大故也。傅奕上疏，條釋氏之愆，神堯不無其惑。次巡幸東洛，太宗詔令僧尼班于道後。高宗御極，議欲令拜君親。則天歸心釋門，還令僧班道上。中、叡之世，微更發揮。玄宗之朝，一往崇道，僧寺止立三綱而已，昭玄統正革而不沿，僧務官方沈而弗舉，道宣律師被敕爲西明寺上座，即其例也。至文宗開成中，始立左右街僧録。尋其人，即端甫法師也。俗姓趙，德宗召入禁中，與儒道論議，賜紫方袍，令侍太子於東朝。順宗重之若兄弟，相與卧起，恩禮特深。憲宗數幸其院，待之若賓友。掌内殿法儀，録左街僧事，標表浄衆一十年，即元和中也。由此觀之，僧録之起，自端甫也。甫公文宗開成中卒。開成後，則雲端爲僧録也。端公奉敕旨，欲芟夷釋氏，先下詔曰：有佛教來，自古迄今，興廢有何徵應？仰兩街僧録與諸三學僧録其事目進上。咸推法寶大師玄暢序述編次，暢遂撰三寶五運圖，明佛法傳行年代，若費長房開皇三寶録同也。次則宣宗朝，靈晏、辯章爲僧録，同奏請千鉢大教王經入藏。大中八年，詔修廢總持寺，敕三教首座辯章專勾當修寺，護軍中尉驃騎王元宥宣章公由首座充左街僧録，次浄光大師僧徹充右街僧録。懿宗咸通十二年十一月十四日延慶節，兩街僧道赴麟德殿講論，右街僧録彦楚賜明徹大師，左街僧録清蘭賜慧照大師。僖宗朝，則有覺暉爲僧録焉。中和巢寇犯闕，時僧録雲皓與道門威儀杜光庭執香罏案等，隨駕蒼黄穿襪行，至武功，脚皆創疼。及收復京師隨迴，方署録職，莫知于時。僧道引駕儀式，持香案何耶？所言録者，有晋宋録，録其經法傍教傳翻譯人物等事。故魏詔曰近得録公等表，録公乃是僧曹總録，猶言録事也。僞秦始立僧正，則以法欽、慧斌二人掌僧録也。有唐變態，正乃錯諸，録則用矣，蓋禮樂自天子出也。時既所高，物無我競，任使魏統如草，秦正若林，皆歸唐録區宇中矣。譬若尚賢尚齒，屬尚賢之代，齒何用乎？尚白尚青，當尚白之君，青勿先也。
姚秦立正也，雖無副正之名，而有貳車之意。故用慧遠爲悦衆，欽、斌二公掌録，斯乃階級分曹，同成僧務，而不顯言副正二字。及魏世，更名僧統以爲正員，署沙門都以分副翼，則都維那是也。故孝文帝詔云：副儀貳事，緇素攸同。頃因曜統獨濟，遂廢斯任。今欲毗德贊善，固須其人。皇舅寺法師僧義，行恭神暢，温聰謹正，業懋道優，用膺副翼，可充都維那，以光賢徒。乃知魏以悦衆爲副，例知姚秦世慧遠爲副也。若爾者，後魏亦用秦制，而僧傳不指，蓋不明練辭義耳。又于時各寺别立三官，寺之都維那莫有相濫乎？答：此有二不濫：一、敕署令於昭玄僧統下爲副；二、自帶昭玄下都維那。豈同寺之悦衆耶？南朝宋孝武帝重慧璩，璩曾對帝唱導於齋會中，嚫璩一萬，敕爲京邑都維那。此以京邑二字簡異也。江左立正，而有立副者，有不立者。及隋一統，還準北朝，用統爲正，以都爲副。至唐元和、長慶間，始立僧録，録左右街僧，亦無貳職。次有三教首座。昭宗乾寧中，改首座爲副僧録，得覺暉焉。副録自暉公始也。朱梁、後唐、晋、漢、周，或置或省，出没不定。今大宋太平興國六年，敕立右街副僧録，知右街教門事焉。
首座之名，即上座也。居席之端，處僧之上，故曰也。尋唐世，敕辯章檢校修寺，宣宗賞其功，署三教首座。元和中，端甫止稱三教談論，蓋以帝王誕節，偶屬徵呼，登内殿而讚揚，對異宗而商榷，故標三教之字，未必該通六籍，博綜二篇，通本教之諸科，控群賢而傑出。而脱或遍善他宗，原精我教，對王臣而無畏，挫執滯而有功，膺于此名，則無愧色矣。次後經論之學，或置首座。三教首座，則辯章爲始也。朱梁洎周，或除或立，悉謂隨時。今大宋有講經講論首座，乃僧録之外别立耳。
西域之法，推重其人，内外攸同，正邪俱有。昔尼犍子信婆羅門法，國王封爲國師。内則學通三藏，兼達五明，舉國歸依，乃彰斯號。聲教東漸，唯北齊有高僧法常，初演毗尼，有聲鄴下。後講涅槃，并受禪數。齊王崇爲國師。國師之號，自常公始也。殆陳、隋之代，有天台知顗禪師，爲陳宣、隋煬菩薩戒師，故時號國師。至則天朝，神秀領徒荆州，召入京師。中、睿、玄四朝，皆號爲國師。後有禪門慧忠，肅、代之時，入宫禁中，説禪觀法，亦號國師。元和中，敕署知玄曰悟達國師。若偏霸之國，則蜀後主賜右街僧録光業爲祐聖國師，吴越稱德韶爲國師，江南唐國署文遂爲國大導師也。
寺之設也，三綱立焉，若網罟之巨綱，提之則正，故云也。梵語摩摩帝、悉替那、羯磨那陀，華言言寺主、上座、悦衆也。
詳其寺主，起乎東漢白馬也。寺既爰處，人必主之，于時雖無寺主之名，而有知事之者。至東晋以來，此職方盛，故侯景言以蕭衍老翁作太平寺主也。後周則有陟岵寺主，自敕封署。隋有大興善寺主。唐太平公主奏胡僧慧範爲聖善寺主，仍加三品，封公爵。則天以薛懷義爲白馬寺主，盡由敕補。自餘諸道，三年一代耳。
夫上座者，有三種焉。集異足毗曇云：一、生年爲耆年；二、世俗財名與貴族；三、先受戒及先證果。古今立此位，皆取其年德，幹局者充之。高僧傳多云被敕爲某寺上座是也。道宣敕爲西明寺上座，列寺主、維那之上。五運圖中，敕補者繼有之。
都維那者，寄歸傳云：華梵兼舉也。維是綱維，華言也。那是略梵語，删去羯磨陀三字也。魏孝文以皇舅寺僧義法師爲京邑都維那，則敕補也。是乃昭玄都維那耳。今寺中立者，如玄暢敕爲總持寺維那是也。次典座者，謂典主牀座。凡事舉座，一色以攝之，乃通典雜事也。或立直歲，則直一年，或直月、直半月、直日，皆悦衆也。隨方立之，都謂之三綱，雜任其僧綱也。
唐初數葉，不立僧主，各寺設此三官而已。至元和、長慶間，立左右街僧録，總録僧尼。或有事則先白録司，後報官方也。朱梁、後唐、晋、漢、周、今大宋皆循曩制矣。又宋、齊之世，曾立法主一員，故道猷敕爲新安寺鎮寺法主，法瑗爲湘宫寺法主。至唐末，多立受依止闍梨一員，亦稱法主。今朝秉律員位最高者號宗主，亦同也。依止闍梨，或當敕補者，蓋道俗之間，有争不分曲直，告其剖斷，令人息争，故號之也。周、隋之際，有法導專精律範，北齊主既敬法門，五衆斯盛，有犯律者，令遵理之，敕爲斷事沙門。時有青齊僧訟，敕令斷之，繁争自弭。至隋，詔住大興善寺。斷事之名，遵統爲始。隋日嚴寺釋彦琮著僧官論，必廣明僧職，求本未獲耳。
僧之少欲，本合辭榮。佛之軌儀，止令分衛。其如若無尊大，禦下誠難，或契宿因，冥招檀信，此又别時之意也。故那爛陀寺有學通諸部者，出入象乘，齋食官供。此方道寵，日受黄金等。自姚秦命僧䂮爲僧正，秩同侍中，此則公給食俸之始也。洎魏孝文下歲施道人應統帛詔云：應統仰紹前哲，繼軌道門，徵佇玄範，沖猷是託。今既讓俗名，理宜别供，可取八解之義，歲施帛八百匹。準四輩之貺，隨四時而給。又修善之本，實依力命。施食之因，内典所美。可依朝官上秩，當月而施。至於身後，猶齋僧資薦。僧官得俸，時在孝文之世也。唐代宗令度支具廪給内道場僧。又，唐祠部格：道士通二篇，給田三十畝。僧通經業，準上給田也。
論曰：西域飲光糞衣紏衆，北齊上統布服臨官。或尚道情，則凡愚者不畏；或多豪富，則忌剋者所謀。吏力豈得不無，俸財可宜多畜？盜憎民惡，負乘懷璧，立加害己，又損法門。子曰：與其奢也，寧儉。宜以道德悦服於人，可矣。
東晋何充始捨宅爲寺，安尼其間。不無神異義解道明之者，雄飛傑出矣。宋寶賢爲京邑尼僧正，文帝四事供養，孝武月給錢一萬。尼正之俸，寶賢始也。
祠部牒附教傳東漢，時歷魏朝，信向未臻，伽藍全少。僧既有數，事亦無多。及反前言，則須關白。關白何所？還在鴻臚寺焉。故知沙門始隸鴻臚也。西晋無説，後魏有云：初立監福曹以統攝僧伍，尋更爲昭玄寺也。故隋百官志曰：昭玄寺掌佛教，署大統一人，統一人，都維那三人。置功曹、主簿員，以管諸州郡縣沙門矣。後復改崇玄署焉。梁僧祐云：如今同文寺也。因疑齊梁之世，曾立同文寺以主僧務，未見其文。于時帶司呼官，故曰昭玄大統。至唐初，窈無此謂，僧尼皆隸司賓。案會要云：則天延載元年五月十五日，敕天下僧尼隸祠部，不須屬司賓。知天后前係司賓也。此乃隸祠部之始也，義取其善攘惡福解災之謂也。玄宗開元十四年，中書門下奏僧尼割屬鴻臚寺，從之。一十五年正月，敕僧尼令祠部撿挍，道士女冠隸宗正寺，蓋以李宗入皇籍也。憲宗元和二年二月，詔僧尼道士全隸左右街功德使。自是司封祠部，不復關奏。會要曰：大曆十四年，敕内外功德使並宜停罷。若然者，代宗朝早置功德使，但内外與左右街異耳。元和中，併司封祠部，而置左右街功德使，由吐突承璀累立軍功，故有此授，僧道屬焉。寶曆中，護軍中尉劉規亦充此使。至會昌五年，廢寺像，敕僧尼不宜隸祠部。于時中書門下奏云：奉宣，僧尼不隸祠部，合屬主客爲便，令鴻臚寺收管。宜分析奏來者。天下僧尼，國朝以來並隸鴻臚寺。至天寶二年，隸祠部。臣等據大唐六典，祠部掌天地宗廟大祀，與僧事殊不相當。又可務根本，合歸尚書省。隸鴻臚寺，未爲允當。又六典，主客掌朝貢之國，七十餘蕃，五天竺國，並在數内，釋氏出自天竺，今陛下以其非中國之數，已有釐革。僧尼名籍，便令係主客，不隸祠部及鴻臚寺。從之。六年五月制，僧尼依前令兩街功德使收管，不要係主客。其所度僧，仍令祠部給牒。宣宗重闡佛宗，所度僧尼還屬左右街功德使，故楊欽義充左街功德使，宣使之捕道士趙歸真。昭宗朝，宰臣崔某奏誅宦官，内諸司使一切停罷，皆歸省寺，功德使宰執帶之。梁革唐命，道士不入宗正，僧尼還係祠部。梁末帝龍德元年，禁天下私度僧尼。有願出家，勒入京比試後祠部上請焉。後唐無聞。晋以揚光遠爲天下功德使。自維青不軌之後，不置此使矣。至今大宋，僧道並隸功德使。出家乞度，策試經業，則功德使關祠部出牒，係于二曹矣。
論曰：鴻臚寺之任，禮四夷遠人也。教法初來，須就斯寺。雖興白馬，終隸此司，古云僧尼係鴻臚寺者是也。及乎嘗蒟醬以言美，服皮靴而稍佳，則曰四海一家，王者無外，故後魏置監福曹焉、昭玄寺焉、崇玄署焉。設官布局，以攝僧尼。蒟醬而以生我土，皮靴而認作華裝，故唐朝勒歸祠部，既而因事釐革，逐朝廢興，故立功德使以總之。中宗時，以沙門廓清爲修功德使，官至殿中監，土突軍容軍功莫賞，朝廷議以功德使榮之，非謂專其僧道也。于時尚書省司封先屬其中，由是不出中官。洎唐末行袁紹之誅，職歸宰執。皇朝盛重此職，亦僧道之幸事也。
嘗聞僧視其官則五品，然未見令式，史傳明載，且信相傳。據其誦經合格，就試得通，此僧選也；剃髮被袈裟，此釋褐也；敕授形俱無作戒法，此官位也；講三藏教，充如來使也；化導内外衆，使背惡向善，理民也；爲國行道，保民無災，爲之課最也。苟弗比其階品，視其職官，其可得乎？將來法門君子對敭，帝王請降明敕，許比某官某品，像末之時，爲美事之端。自我之力，不其善乎？若夫稽其鄉貫，則南朝有之。唯爲搜揚，便生名籍，係之限局，必有憑由。憑由之來，即祠部牒也。案續會要：天寶六年五月制，僧尼依前兩街功德使收管，不要更隸主客。其所度僧尼，仍令祠部給牒。給牒，自玄宗朝始也。及德宗建中中，敕天下僧尼身死還俗者，當日仰三綱，於本縣陳牒。每月申州附朝集使申省，并符誥同送者注毁。其京城即於祠部陳牒納告。
佛法通行，朝代更歷。未全鼎成，則置而勿論；及動時君，則入宫見妒。加以僧乘時而炫曜，法因事而仳離，乃與玄門抗衡角力。因有諍故，遂結朋黨，由朋黨故，遂生愛憎焉。經中不許親近國王、大臣、王子等，又云我法付囑王臣者何？若以倚傍力輪，苟不親近，而可得乎？若以招致殃咎，苟欲榮身，其可免乎？觀其末代，垢重情移，奉身而已，罕聞爲教而親近國王大臣也。脱或唯居蘭若，不履朝門，誰强召呼？誰分著定？則何班位之有？然以但思獨善，專事杜多，則王侯何以委知？大力曷能扶翼？故須分其表位，厠其班行，去取二情，各有意致。昔者教之東演也，漢、魏之世，或曰渺茫。晋、宋以來，頗聞烜赫。若其玄玄之道，老氏之風，於漢、魏時，存亡而已。何其知邪？如馬遷作史，將老子與韓非共傳，可非漢代未崇重之乎？夫立傳同科，權其趣類相齊，則史官列而偶出也。是知伯陽之道，前漢未光。東漢桓帝方遣中官醮祀祈福。魏黄初三年下敕曰：告豫州刺史，老聃賢人，未宜先孔子。不知魯郡爲孔子立廟成未？漢桓帝不師聖法，正以嬖臣而事老子，欲以求福，良足笑也。此祠之興，由桓帝也。武皇帝以老子賢人，不毁其道。朕亦以此亭當路，往來者輒往瞻視，而樓屋傾頓，儻能壓人，故令修整。昨過視之，殊整頓矣。恐小人謂此爲神，妄往禱祀，犯乎常禁，宜宣告吏民，咸使聞知。由是觀之，漢、魏之間，未露鋒穎。至唐有羊角之現，厥道攸興，認作祖宗，册爲帝號，此君謂爲雄，誰敢不雄？若史遷在唐作傳，必改爲帝紀也，以仲尼同傳，猶謂鴻毛不敵鈞石也，豈得韓非妄參厠邪？漢魏之人覽馬史者，豈驚駭乎？驚駭不倫者，近世之情也。然則物隨黨别，事逐時移。預三恪者，不免舊訛。有萬邦者，豈無新意？朱梁革命，敕改亳州太清宫爲老子廟。蓋由帝代無定，愛憎不同。釋氏雖西來客教，自晋、宋、齊、梁、陳、後魏、北齊、後周、大隋，僧班皆在黄冠之上。梁武捨道，不齒玄門，黄冠之徒，固難争長。唐貞觀十一年，駕幸洛陽。道士先有與僧論者，聞之於太宗，乃下詔曰：今鼎祚克昌，既憑上德之慶；天下大定，亦賴無爲之功。宜有解張，闡兹玄化。自今以後，齋供行立，至於稱謂，道士女冠，可在僧尼之上，庶敦反本之俗。暢於九有，貽諸萬葉。時京邑智實上表陳諫，不聽，自此僧班在下矣。至十五年，帝幸弘福寺，賜大德五人座，曰：朕宗李在先，大德大應恨恨，以宗先故。朕見修功德，不曾别造道觀，皆崇寺宇也。如此宣慰，諸僧心皆喜躍。及高宗朝，有直東臺舍人憑神德上表，請仍舊僧尼在道士前，并依前不拜父母。辭繁不録。則天天授二年四月，詔令釋教在道門之上，僧尼處道士女冠之前。睿宗景雲元年二月，詔以釋典玄宗，理均迹異，拯人救俗，教别功齊。自今每緣法事集會，僧尼道士女冠，宜行並集。
論曰：周武輕棄我教，若錙銖爾。嘗御正殿，量述三教，以儒居先，佛教居後，道教最上，由出於無名之前也。近見沈公著聱書云：唯聞二教，不聞釋氏。此皆侮聖人之言，爲阿鼻之種也。故拓跋虎入冥，具見周武受對，并寄言隋天子：爲我拔苦。文帝乃募天下，出錢營福，以救薦之。且如佛無我，所遭傷毁而無報復，蓋以將欲殘害於彼，必先燒熱於心。心爲苦因，身嬰惡報，自作自受，可不畏乎？昔阮孝緒著七録中，以佛教爲外篇，一戒律、二禪定、三智慧、四疑似、五論記。因目佛理爲方外之篇，號方外教，自孝緒始也。所言方外者，同莊老也。域中之教，拘縶所不及也。請以智眼照其淺深，則内外上下自區别矣。如無智眼，以玉石俱焚，薰蕕共器，知復奈何！緬思後周摧滅，遇隋復興，方謂熾然，尋又微矣。唐宗老氏，釋教逶遲。或抑拜君親，或分班上下。良以有爲之法，何免四相遷移？譬如火焉，火中，寒暑乃退。興久必替，替極還興，興替相尋，未始有極。景雲中，令僧班在西，道班在東，齊行並進。朱梁之世，又移厥位。今大宋每當朝集，僧先道後。並立殿廷，僧東道西，間雜副職。若遇郊天，則道左僧右，未知始起也。
内道場起於後魏，而得名在乎隋朝。何邪？煬帝以我爲古，變革事多，改僧寺爲道場，改道觀爲方壇。若内中僧事，則謂之内道場也。今朝兹福等殿，安佛像經藏，立刹聲鐘，呼爲内寺是也。魏太武皇帝始光二年，立至神道場。神䴥四年，敕州鎮悉立道場。蓋帝王生此日也。後天元大成元年春正月，詔曰：隆建玄風，三寶尊重宜修，闡法化廣，理可歸崇。其舊沙門中，德行清高者七人，在政武殿西安置行道。此内道場之始也。南朝或以尼在内中持課，又壽光殿中群僧法集，或充學士，或號講員，或注解經文，或敷揚禪要，凡存禁中，並内道場也。唐則天令大德僧法、處一、慧儼、行、感、宣政等在内道場念誦，以薛懷義參雜其間。則天又於洛京大内置内道場。中宗、睿宗此制無改。代宗初喜祠祀，未重釋氏，而宰臣元載、杜鴻漸、王縉皆歸向佛僧。代宗嘗問福業報應事，元載因而啓奏，由是信之過甚。常令僧百餘人於宫中陳佛像經教念誦，謂之内道場，供養甚貴，出入乘厩馬，度支具廪給。每西蕃入寇，必令群僧講誦仁王經，以攘寇虜，幸其退，則加其錫賚。不空三藏官至卿監，封國公，通籍禁中。又詔天下官吏，不得箠拽僧尼。又七月望日，於内道場造于蘭盆，飾以金翠，設高祖七廟神座，各書神號識之。迎出内，陳於寺觀，引道繁盛，歲以爲常。至建中中，德宗敕廣德、永泰以來聚僧於禁中嚴設道場，並令徹去，遣出僧衆云。順宗朝，以端甫掌内殿法儀，亦是此任。憲宗、穆宗、文宗並端甫掌内殿法事也。文宗大和九年四月二十六日，敕停内長生殿道場。武宗初年，以生日德陽節，却置内長生殿道場，及設内齋，僧道獻壽。後與道士趙歸真惑亂，切齒求僧之過。至會昌四年，詔停内齋及内道場，惡意萌于此矣。
生日爲節名，自唐玄宗始也。魏太武帝始光二年立道場，至神䴥四年，敕州鎮悉立道場，慶帝生日。始光中，是帝自崇福之始也。神䴥中，是臣下奉祝帝壽之始也。自爾以來，臣下吉祝，必營齋轉經，謂之生辰節道場，于今盛行焉。
夫得果之人，且無限劑。出家之士，豈有司存？既來文物之朝，須設紏繩之任。其有見優閑而競入，懼徭役以奔來，輒爾冒名，實非高士，僧之内律，豈能御其風牛佚馬邪？故設僧局以綰之，立名籍以紀之。周、隋之世，無得而知。唐來主張，方聞附麗。文宗大和四年正月，祠部請天下僧尼冒名非正度者，具名申省，各給省牒，以憑入籍。時入申名者，計七十萬。造帳入籍，自大和五年始也。若然者，前豈無籍帳邪？監福曹、昭玄寺、崇玄署，將何統斷僧務乎？對曰：勘造僧帳，體度不同，或逐寺總知，或隨州别録，或單名轉數，或納牒改添，故不同也。然則出時君之好惡，乃入籍之解張。今大宋用周顯德條貫，三年一造，著于律令也。
四十一、誕辰談論四十二、賜僧紫衣四十三、賜師號四十四、内供奉并引駕四十五、封授官秩四十六、方等戒壇四十七、結社法集四十八、賜夏臘四十九、對王者稱謂五十、臨壇法位五十一、度僧規利五十二、賜謚號五十三、菩薩僧五十四、得道證果五十五、大秦末尼五十六、駕頭牀子五十七、城闍天王五十八、上元放燈昔漢祖與盧綰同日生，有奉酒饌相遺，此爲慶生之權輿也。後則束帛壺酒，孩兒服玩，以加祝賀。大則玉帛，長生久視之意，屬于物品，以爲慶生之豐禮也。及聞佛法中有弭災延命之説，則以佛事爲慶也。北魏、後周、隋世，多召名行廣學僧，與儒道對論，悦視王道，亦慶生之美事矣。唐高宗召賈公彦於御前與道士、沙門講説經義。德宗誕日御麟德殿，命許孟容等登座，與釋、老之徒講論。貞元十二年四月誕日，御麟德殿，詔給事中徐岱、兵部郎中趙需及許孟容、韋渠牟，與道士葛參成、沙門談筵等二十人講論三教，渠牟最辯給。文宗九月誕日，召白居易與僧惟澄、道士趙常盈於麟德殿談論，居易論難鋒起，辭辯泉注，上疑宿構，深嗟揖之。莊宗代，有僧録慧江與道門程紫霄談論，互相切磋，謔浪嘲戲，以悦帝焉。莊宗自好吟唱，雖行營軍中，亦攜法師談讚，或時嘲挫。每誕辰飯僧，則内殿論義。明宗、石晋之時，僧録雲辯多於誕日談讚，皇帝親坐，累對論議。至大宋太祖朝，天下務繁，乃罷斯務，止重僧講，三學爲上，此無乃太厚重而貞實乎？
皇帝誕日，詔選高德僧入内殿，賜食加厚嚫。尋文，起於後魏之間，多延上達，用徼福壽。唐自代宗置内道場，每年降聖節召名僧入飯嚫，謂之内齋。及文宗大和七年十月，改慶成節，敕停僧道内齋。至武宗初年，重置内道場，并設内齋，僧道獻壽。會昌四年六月，停内齋及内長生道場。宣宗即位元年六月二十二日，敕復置内齋，許僧道獻壽。梁祖開平三年大明節日，帝御文明殿，設僧齋，宰臣、翰林學士預之。我大宋皇帝誕節，兩街僧録、道録、首座并公薦兩街分僧賜紫衣師號了，便同賜齋。又聞晋、漢、周帝生日，設百僧。後量減，令數人而已。
古之所貴，名與器焉。賜人服章，極則朱紫，緑皂黄綬，乃爲降次。故曰加紫綬必得金章，今僧但受其紫而不金也。尋諸史，僧衣赤黄黑青等色，不聞朱紫。案唐書，則天朝有僧法朗等，重譯大雲經，陳符命，言則天是彌勒下生，爲閻浮提主，唐氏合微，故由之革命稱周。法朗、薛懷義九人，並封縣公，賜物有差，皆賜紫袈裟、銀龜袋。其大雲經頒於天下，寺各藏一本，令高座講説。賜紫自此始也。觀新唐書，言大雲是僞經，則非也。此經晋朝已譯，舊本便云女王，于時豈有天后耶？蓋因重譯，故有厚誣，加以挾薛懷義在其間，致招譏誚也。則天之後，中宗朝以胡僧慧範修寺之功，封縣公，不行紫服。睿宗時，亦無聞焉。玄宗友愛頗至，以寧王疾，遣中使尚藥馳騖旁午，唯僧崇憲醫效，帝悦，賜緋袍魚袋。又開元二十年九月中，波斯王遣大德僧及烈至唐，敕賜紫袈裟一副、帛五十匹，遣還本國。天寶末，沙門道平住金城縣寺，遇禄山逆亂，玄宗幸蜀，肅宗過寺，平懇勸論兵靈武，收復長安。肅宗遂以兵屬之，用爲左金吾大將軍。至臨皋，遇賊大戰，累次立功。後還，乞爲僧，敕配崇福、興慶兩寺，賜紫衣，入内奏對爲常。代宗永泰年中，章敬寺僧崇慧與道士角術告勝，中官鞏庭玉宣賜紫衣一副。次鎮國寺梵僧紀陀，年六百歲，臨終，遣弟子奉衣鉢上皇帝，敕賜紫衣焉。德宗歸心釋氏，詔法師端甫入内殿，與儒道論義，賜紫方袍。順宗、憲宗、穆宗、文宗、武宗，皆行此賜。東觀奏記曰：大中中，大安國寺釋修會能詩，嘗應制，才思清拔。一日，聞帝乞紫衣，帝曰：不於汝吝耶！觀若相有缺然，故未賜也。及賜歸寺，暴疾而卒。大中四年六月二十二日降誕節，内殿禪大德並賜紫，追福院主宗茝亦賜紫。次有沙州巡禮僧悟真至京，及大德玄暢勾當藏經，各賜紫。又法乾寺都檢校僧從暕賜紫。帝幸莊嚴寺禮佛牙，靈慧律師賜紫，崇福寺叡川賜紫。懿宗咸通四年，有西涼府僧法信進百法論疏抄，勘實賜紫。十一年十一月十四日延慶節，兩街僧道赴内，於麟德殿講論，可孚賜紫。又日本國僧圓載住西明寺，辭迴本國，賜紫遣還。十二年延慶節，内殿講論，左街清韻、思禮、雲卿等五人，右街幼章、慧暉、清遠等四人，並賜紫。僖宗、昭宗賜諸道所薦僧紫衣，極多不録。梁祖乾化元年十一月，有迴紇入朝僧凝盧、宜李思、宜延籛等，各賜紫還蕃。又潭州僧法思，桂州僧歸真，面乞賜紫。莊宗喜賜僧紫衣，晋、漢、周皆爾，今大宋唯誕節賜也。其或内道場僧已著紫，又賜紫羅衣三事，謂之重賜。若偏霸諸國，賜與亦同。僞蜀時，雲南國遣内供奉、崇聖寺主、賜紫銀鉢僧充通好使焉。後蠻土有上者，賜金鉢，猶中國賜銀魚也。倭國則賜僧傳燈法師之號。高麗賜僧紫衣，則以金銀鉤施於紉上，甄别高下也。
師號，謂賜某大師也。遠起梁武帝號婁約法師、次隋煬帝號智顗禪師，並爲智者，而無大師二字。唐中宗號萬迴爲法雲公，玄宗開元中，有慧日法師，中宗朝得度，師義浄游西域迴，進真容、梵夾，帝悦，賜號慈敏，亦未行大師之字。穆宗朝，天平軍節度使劉總奏乞出家，賜紫衣，號大覺師。至懿宗咸通十一年十一月十四日延慶節，因談論，左街雲顥賜三慧大師，右街僧徹賜浄光大師，可孚法智大師，重謙青蓮大師。賜師號，懿宗朝始也。僖宗朝有僧録雲皓大師，昭宗朝有圓明大師。梁革唐命，賜靈武道寅尤等爲證慧大師，賜吴越國徑山洪諲爲法濟大師。至龍德元年，不許僧妄求師號、紫衣。後唐、晋、漢、周咸同。今大宋止行師號、紫衣，而大德號許僧録司簡署。先是開寶至太平興國四年以前，許四海僧入殿庭，乞比試三學，下開封府功德使差僧證經律論義，十條全通，賜紫衣，號爲手表僧，以其面手進表也。尋因功德使奏：天下一家，不須手表求選。敕依。自此每遇皇帝誕節，親王、宰輔、節度使至刺史，得上表薦所知僧道紫衣師號。唯兩街僧録、道録所薦，得入内，是日授門下牒，謂之簾前師號，給紫衣四事，號簾前紫衣，此最爲榮觀也。其外王侯薦者，間日方出，節制簾問，牧守轉降而賜也。
德號之興，其來遠矣。魏晋之世，翻譯律本羯磨文中，皆曰大德僧。經云爲大德天生，論云諸大德有神通者，及諸傳紀私呼僧中賢彦，多云大德，非國朝所補也。至唐代宗，内出香一合，送西明寺故上座大德道宣掌内，始見史傳。又代宗大曆二年，安國寺律大德乘如奏亡僧物色，乞依律斷輕重，宜依。觀此文，似敕補也。然或詔敕中云長老僧某，豈是補署邪？蓋一期之推飾耳。大德道宣、律大德乘如，亦同此也。大曆六年辛亥歲四月五日，敕京城僧尼臨壇大德各置十人，以爲常式，有闕即填。此帶臨壇而有大德二字，乃官補德號之始也。憲宗朝，端甫爲引駕大德，此帶引駕爲目。宣宗大中四年六月降誕日，内殿禪大德辯、肇二人，此帶禪學得名。又大中中，敕補聖壽寺臨壇大德賜紫慧靈爲總持寺上座，崇福寺講論大德賜紫叡川充寺主，福壽寺臨壇大德賜紫玄暢充都維那。大中十年，玄暢遷上座，大德玄則爲寺主，大德堅信爲悦衆，並從敕補。敕補號益分明矣。懿宗咸通六年，西涼府僧法信禀本道節度使張義朝表，進乘恩法師所撰百法論疏抄，兩街詳定，可以行用。敕宜依。其法信，賜紫衣，充本道大德。又昭宗文德初，生辰號嘉會節，詔兩街僧道講論至暮，各賜分物銀器。僧道賜師號者，右街兩人，紫衣各四人，德號各十人。朱梁、後唐、晋、漢、周，或行或不行。今大宋朝廷罕行德號。開寶中，左右街僧録準舊敕得簡署三學雜科僧名題，或曰禪大德，或講經律論，表白聲讚，醫術諸科，宜與大德二字。近僧録道深，不循科目，多妄張懿美文字爲題。至于四字六字，唯納賂而後行。江南兩浙之地，至有十寺院中，無長行可以充僧役也。
内供奉授僧者，自唐肅宗聚兵靈武，至德元年，迴趨扶風，僧元皎受口敕，置藥師道場，令隨駕仗内赴，請公驗往鳳翔府開元寺御藥師道場，三七人六時行道。時道場内忽生一叢李樹，奉敕使驗實，李樹四十九莖，元皎表賀，批答：瑞李繁滋，國興之兆。生伽藍之内，知佛日再興。感此殊祥，與師同慶。又李讓國宣敕云：敕内供奉僧元皎。。置此官者，元皎始也。次有子麟者，泉州人也，繼受斯職。憲宗朝，端甫、皓月、栖白相次應命。朱梁、後唐、晋、漢、周、我大宋無聞此職。爲引駕大德者，唯端甫稱之，此必敕補，儻自號私署，安可稱之？此命近亦不聞矣。然則車駕巡幸還京，僧道必具旛幢螺鈸遠迎。僧録、道録，騎馬引駕，而無敢自稱引駕者。太祖英武聖文神德皇帝敕兩街僧道各備威儀迎駕，今以爲常式矣。
夫出家之者，望五位以升階；得道之人，轉二依而就果。敢言其次，緣覺、應真以四果一生而證成，經三生百劫而彰號，此聖賢之品秩也。宜修選業，可取殊科。其有震旦華風，縻賢好爵，因其所貴，而以貴之。昔後魏以趙郡沙門法果爲沙門統，供施之不足，又官品之，遂授輔國、宜城子、忠信侯，尋進公爵曰安城。釋子封官，自法果始也。梁朝以慧超爲壽光殿學士，又陸法和甚高官位。後周選僧道中學問優贍者，充通道觀學士，仍改服色。隋朝以彦琮爲翻經館學士。唐中宗神龍二年，造聖善寺成，慧範、慧珍、法藏、大行、會寂、元璧、仁方、崇先、進國九人，加五品並朝散大夫縣公，房室器用料物，一如正員官給，以修大像之功也。尋加慧範正議大夫、上庸郡公、聖善寺主，至銀青光禄大夫，俸料房閣，一事已上，同職官給。又安樂寺主僧萬歲加朝散大夫，封縣公，聖善寺都維那，俸禄亦同職官給，以營像成也。又沙門廓清充修功德使，檢校殿中監。其次玄宗卜平内難，僧清潤封官三品。醫寧王疾愈，僧賜緋袍。代宗加不空三藏至開府儀同三司、肅國公。階爵之極，唯不空矣。
論曰：朝廷尚行於爵秩，釋子乃競於官階。官階勿盡期，貪愛無滿分，胡不養其妻子，跪拜君親？何異乎織女七襄，牽牛負軛者哉？有識達者，於此無取焉。不同陸法和、釋道平能施衛社之功，致有假官之目也。
此土之有戒壇，起南朝求那跋摩三藏，爲宋國比丘於蔡州岸受戒而爲始也。自爾南北相次立壇，而無别名，後有南林戒壇。高宗乾封二年，終南山道宣律師建靈感戒壇於清官村精舍，天下名德，皆來重增戒品。築壇方成，有長眉僧壇前讚歎，即賓頭盧也。代宗永泰年三月二十八日，敕大興善寺方等戒壇，所須一切官供。至四月，敕京城僧尼臨壇大德各置十人，永爲常式。所言方等戒壇者，蓋以壇法本出於諸律，律即小乘教也。小乘教中，須一一如法。片有乖違，則令受者不得戒，臨壇人犯罪，故謂之律教也。若大乘方等教，即不拘根缺緣差，並皆得受，但令發大心而領納之耳。方等者，即周遍義也。止觀論曰：方等者，或言廣平。今謂方者，法也，如般若有四種方法，即四門入清涼池，故此方也。所契之理，即平等大慧，故云等也。禀順方等之文而立戒壇，故名方等壇也。既不細拘禁忌，廣大而平等，又可謂之廣平也。宣宗以會昌沙汰之後，僧尼再得出家，恐在俗中，寧無諸過。乃令先懺深罪，後增戒品。若非方等，豈容重入？取其周遍包容，故曰方等戒壇也。脱或一遵律範，無聞小過，入僧界法，四種皆如，則不可稱爲方等也。然汎愛則人喜陵犯，嚴毅則物自肅然。末代住持，宜其嚴而少愛，則爲能也。
晋宋間，有廬山慧遠法師，化行潯陽，高士逸人，輻湊于東林，皆願結香火。時雷次宗、宗炳、張詮、劉遺民、周續之等，共結白蓮華社，立彌陀像，求願往生安養國，謂之蓮社。社之名，始於此也。齊竟陵文宣王募僧俗行浄住法，亦浄住社也。梁僧祐曾撰法社建功德邑會文。歷代以來，成就僧寺，爲法會社也。社之法，以衆輕成一重，濟事成功，莫近於社。今之結社，共作福因，條約嚴明，愈於公法。行人互相激勵，勤於修證，則社有生善之功大矣。近聞周鄭之地，邑社多結守庚申會，初集鳴鐃鈸，唱佛歌讚，衆人念佛行道，或動絲竹，一夕不睡，以避三彭奏上帝，免注罪奪算也。然此實道家之法，往往有無知釋子，入會圖謀小利，會不尋其根本。誤行邪法，深可痛哉！
天后朝，道士杜乂迴心，求願爲僧，敕許剃染，配佛授記寺，法名玄嶷，敕賜三十夏。以其乍入法流，須居下位，苟賜虚臘，則頓爲老成也。賜夏臘起於此矣。次長慶元年三月，天平軍節度使劉總，以幽州私第爲佛寺，詔以報恩爲名，仍遣中官焦仙晟以寺額賜之。總以幽父之故，神情慌忽，故造佛寺。尋奏乞度爲僧，敕賜大覺師號，仍加五十臘。此優異其人，欲令入法位高也。且律教許三人同引受戒，得法一時，尚推頭名爲大，豈分大族王門子弟邪？朝廷以劉氏久據幽州，美總創知順理，故加臘賜之，慰其意也。梁開平中，吴越王錢氏奏令季男出家，法名令因，敕賜紫衣，號法相大師，加三十臘。自此止，今不聞行此也。所言臘者，經律中以七月十六日是比丘五分法身生來之歲首，則七月十五日是臘除也。比丘出俗，不以俗年爲計，乃數夏臘耳。經律又謂十五日爲佛臘日也。
西域從始立名，至終不改，如阿難是佛成道夜生，號爲慶喜。及受記結集，亦號阿難，諸皆效此。近見梵僧到，多名爲迦葉、文殊等，西土無嫌，亦如東夏相如、子貢之類也。案寄歸傳曰：西方受戒，以十夏前稱小師，十夏稱住位，通經論多者曰多聞、求寂，此皆通稱也。若單云僧，則四人以上方得稱之。今謂分稱爲僧，理亦無爽，如萬二千五百人爲軍，或單己一人，亦稱軍也。僧亦同之。南山律師云：沙門者，凡聖同稱也。西天異道，亦號沙門，故須釋字以别之。二種合稱，猶此方人稱爵里及姓氏也。然姓所同也，苟用單名，名所獨也，獨則簡濫焉。自魏晋以來，沙門多從師姓，如支道林姓關，從師姓支；道安姓衛，從師佛圖澄姓帛。安獨悟曰：從師莫過於佛。佛本姓釋，遂通令比丘姓釋。東夏稱釋氏，自安始也。後阿含經梵本至，譯出，果有四河歸海，無復本名，四姓出家，咸稱釋氏之文，自相符合也。新翻苾芻者，由苾芻草有五德，因號之。比丘者，訛梵語也。又舊曰除饉者，康僧會注法鏡經曰：凡夫於六情境，如餓夫夢食。出家人除去六情，名爲除饉也。又習鑿齒呼道安爲道士，西域人多稱我，卑於尊所，稱亦無嫌，故阿難云如是我聞也。若此方對王者，漢、魏、兩晋或稱名，或云我，或云貧道。故法曠上書於晋簡文，稱貧道。支遁上書乞歸剡，亦稱貧道。道安諫符堅，自稱貧道，呼堅爲檀越。于時未爲定式。又跋陀對宋孝武云：從陛下乞願。此見呼陛下也。至南齊時，法獻、玄暢二人分爲僧正，對帝言論，稱名而不坐。後因中興寺僧鐘啓答稱貧道，帝嫌之，問王儉曰：先輩沙門與帝王共語，何稱？正殿還坐不？儉對曰：漢魏佛法未興，不見紀傳。自僞國稍盛，皆稱貧道，亦聞預坐。及晋初亦然。中代有庾冰、桓玄等，皆欲使沙門盡禮，朝議紛紜，事皆休寢。宋之中朝，亦令致禮，尋且不行。自爾迄今，多預坐而稱貧道。帝曰：暢、獻二僧道業如此，尚自稱名，況復餘者？令揖拜則太甚，稱名亦無嫌。由是沙門皆稱名於帝王，獻、暢爲始也。近朝今代，道薄人乖，稱謂表章，稱臣頓首。夫頓首者，拜也。稱臣，卑之極也。尋其所起，不出唐時。隋大興善寺翻經沙門法經等進衆經目録，猶未稱臣，止云衆沙門法經等謹白皇帝大檀越。後周釋曇積諫沙汰表，亦唯稱名，白皇帝大檀越，後稱貧道。若後周釋任道林對武帝詔曰又稱臣，詳其時，林形服已變，猶佛圖澄法孫王明廣同也，如作僧道林，必不稱臣也。唐西明寺沙門玄則上禪林妙記，後序中但稱僧等二字。故序云：遂以匠物之餘，親迂睿旨，正名之末，特繕嘉題。僧等荷鎔施之恩，緘紹隆之澤云。唐三藏請御製經序表，稱沙門玄奘，答詔云敕奘尚而不名也。貞觀中，詔僧尼居道下，京邑沙門智實上表論班位，亦唯稱名。高宗勒僧道二教拜君親，時司戎議狀曰：不孝莫過於絶嗣，何不制以婚姻？不忠莫大於不臣，何不令稱臣妾？由是知之，唐之三葉，猶未稱臣也。肅宗上元元年三月八日，降御札，遣中使劉楚江請曹谿六祖所傳衣鉢入内，并詔弟子令韜。韜表辭年老，遣弟子明象上表稱臣，見于史傳。自此始也。或曰：法琳上表論道居僧上，云：臣年迫桑榆，始遇太平之世；貌侵蒲柳，方值聖明之君。若然者，法琳已自稱臣，何以高宗朝司戎議云不忠莫大於不臣，何不令稱臣妾？苟或琳公已稱，司戎必無此句。答曰：宣律、威秀等皆不稱臣，恐法琳危迫情切，乍稱之耳。朝廷未著于令式，衆不同稱，故司戎云何不令稱臣妾，其次又疑傳寫者錯誤耳。據此説，則法琳稱臣，又在初也。肅宗至德二年，隨駕檢校藥師道場，内供奉僧元皎奏道場内生李樹四十九莖，表中云：臣等忝爲臣子。至上元元年九月八日敕，今後僧尼朝會，並不須稱臣及禮拜。斯乃因開元中令僧道拜時皆稱臣，至是方免也。大曆八年，又放元日、冬至，朝賀陪位。蓋以代宗之世，君臣表裏，偕重空門，此亦久污則隆，既否終泰也。
壇上員位，準律，中國僧十人，尼二十人中受戒。邊方難得明毗尼師，則聽僧五人，尼十人中得戒。此之聖言，可爲定量。近代尼但於本衆之中，十尼邊受，止得本法而已。此之戒月，方十二三，將圓未圓，必須二部僧中，乃得成就耳。案代宗永泰中，敕京城置僧尼臨壇大德各十人。即依律中，中國二十人也，永爲通式，闕則填之，仍選明律德行優者充之。臨壇大德科目，自此始也。德宗貞元十二年，敕永泰寺置戒壇度僧，時歡喜和尚、保唐禪宗並敕令受戒。至會昌、大中中，玄暢通明律教，充内外臨壇大德。詳其内外之名，暢公之前已應有矣：昔薛道衡女德芳有才學，在太宗宫中，後願出家，帝爲造内鶴林寺，請十人大德入内受戒。此即内臨壇也。及懿宗於咸泰殿築壇，度内福壽寺尼受大戒，兩街僧尼大德二十人入。玄暢預兹法席，故補内臨壇。咸通三年壬午歲四月一日，敕兩街僧尼四寺各置方等戒壇，右街千福、延唐二寺度人各三七日，暢公復預此數，故云内外臨壇大德。今有未臨内壇而自稱内外臨壇，良可笑也。又聞于時或以僧録爲宗主，不然則律宗極高者號宗主，僧録則加臨壇選練之目也。梁、後唐、晋、漢、周唯行十師法，餘有壇外員位，更五六人而止矣。追思晋、宋、北齊、北魏、周、隋、梁、陳，歷代帝王非不度僧，唯唐宣宗重洗懺方等壇，度僧不少。我大宋太平興國初年及七年，度僧一十七萬有餘，古之莫比。緇徒孔熾，在于兹矣。
緬想前朝，度僧相繼，所開壇法，無不利他。俄有澆時，乃求利國，雖是權宜之制，終招負處之殃。今序少端，用遮後世。唐肅宗在靈武新立，百度惟艱，最闕軍須，因成詭計。時宰臣裴冕隨駕至扶風，奏下令賣官，鬻度僧尼道士，以軍儲爲務，人有不願，科令就之，其價益賤，事轉成弊。鬻度僧道，自冕始也。後諸征鎮，尤而效焉。如徐州王智興奏置戒壇於臨淮佛寺，先納錢，後與度，至有輸賄後不受法者多矣。李德祐在潤州，具奏其事云：自唐末已來，諸侯角立，稍闕軍須，則召度僧尼道士。先納財謂之香水錢，後給公牒云。念此爲弊事，復毁法門，吁哉！
僧循萬行，故有迹焉。善行則謚以嘉名，惡行則人皆不齒，是以六群比丘，終非杜多之號；六和勝士，方旌所易之名。自漢、魏、晋、宋，無聞斯禮。後魏重高僧法果，生署之以官，死幸之而臨，乃追贈胡靈公，此僧謚之始也。原此，出於太常寺矣。後周、隋世、唐初，皆不行。至天后朝，有北宗神秀居荆州。神龍二年，詔賜謚大通禪師矣。又有西域菩提留支，長壽二年至洛陽，止授記寺。神龍二年，隨駕西京，住崇福寺翻經。中宗、睿宗，曾親筆授。開元中，年一百五十六歲，敕賜鴻臚卿，卒謚一切遍知三藏。又沙門一行卒，謚大慧禪師。文宗朝，謚端甫爲大達法師。宣宗謚廬山慧遠爲大覺法師。懿宗謚南山道宣爲澄照大師。此後諸道奏舉名僧逸士，朝廷加謚，累代有之。
昔漢、魏、晋朝，沙門名號，用捨不同，故有號竺法護爲燉煌菩薩，及天竺菩薩竺佛朔、月支菩薩支讖等。僞國不聞此説。後周太武皇帝廢釋道二教，建德三年，詔擇釋道有名德者，别立道觀，改形服爲學士。帝賜小道安牙笏，位以朝列，不就。尋武帝崩，天元宣帝立，意欲漸興佛教，未便除先帝之制。大象元年敕曰：太武皇帝爲嫌濁穢，廢而不立。朕簡耆舊學業僧二百二十人，勿翦髮毁形，於東西二京陟岵寺爲國行道，所資公給。時有高僧智藏，姓荀氏，建德二年，隱終南紫閣峰。至宣帝時出謁，敕令長髮，爲菩薩僧，作陟岵寺主。大象二年，隋文作相，藏謁之，因得落髮。又，釋彦琮不願爲通道觀學士，以其菩薩僧須戴花冠、衣瓔珞，像菩薩相，高僧惡作此形，非佛制也。初立通道觀，員置百二十人，選釋李門人有當代名行者，著衣冠笏履，爲通道觀學士。有前沙門樊普曠者，彭亨調笑，帝頗重之。抑入通道，退，常剪髮留鬚。帝問，對曰：臣學陛下。二教雖除，猶存通道。鬚爲俗飾，故留；髮非俗教，故遣。帝曰：俗有留髮加冠，何言非教？曠曰：無髮之士，豈是無教耶？臣願加之冠，何損？自爾常浄髮著冠纓。人問，答曰：我患熱也。又靈幹者，初簡入菩薩僧，後方剃髮矣。究其心游佛理，行切苦空，證聖之深，登地以去，則無沙門之形也。佛法污隆，王臣制作。遇其抑勒，知復奈何！凡百學徒，觀此思事。
問曰：竺乾化境，證果人多，何以法被中華，窈無蹤迹？答曰：我教以信解修證爲階，若信佛言，則解佛意。當修聖行，必登果證也。又以教理行果四種撿之，則時有正法像法，去聖如近，四種猶全，望聖纔遥，四種多缺矣。或曰：服食素治己病。病損連服，必至長生。長生不已，則白日上升。豈非目擊？何釋門罕聞此驗耶？答曰：譬猶下種，秋成各殊。彼以尸解上升爲極，我則斷障出纏，由賢入聖，然後游戲神通而作佛事，爲化利有情之故。豈同其自了自遷而爲極事也？如其要知，略陳梗概：案漢法本内傳，摩騰角法既勝，踊身虚空説偈等，此現通驗果證之始也。又安清度䢼亭湖蛇，了三世殘業。次則天台飛錫，瓜步浮杯，真諦敷坐具而涉江，圖澄開腹腸而洗浄，道開石子而充食，乞僧羊酒而却存，法進足離地而行，跋摩蹈席華而潔，法雲公日行萬里，僧伽師身現泗濱，如此諸師，還得果不？我宗中重生，故名生論。一中本待生故，而獲大果也。他宗重往，故名生生身。乘剛躡桷，何爲究盡？無以白日上升少許修鍊，而比於無漏業資現神逞變之作也。何云罕見聞耶？自聵其耳，非雷霆之吝聲也。
晋代有尼浄撿，此方女人得戒之上首也。一旦中庭有光，上屬于天，若虹霓狀，中有天女相，見欣然攜手，撿遂引弟子躡光而去。又桓宣武窺尼入浴室，見其刲割可畏，出而無他。蓋以誡宣武，温由是滅其跋扈。又隋尼智仙知文帝當爲天子，通變不測。厥徒實繁，略舉尤者。尼女尚然，況丈夫釋子者乎！
火祆教法，本起大波斯國，號蘇魯支。有弟子名玄真，習師之法，居波斯國大總長如火山，後行化於中國。貞觀五年，有傳法穆護何禄，將祆教詣闕聞奏，敕令長安崇化坊立祆寺，號大秦寺，又名波斯寺。開元二十年八月十五日，敕：末尼本是邪見，妄稱佛教，誑惑黎元，以西胡等既是師法，當身自行，不須科罰。至天寶四年七月，敕：波斯經教，出自大秦，傳習而來，久行中國。爰初建寺，因以爲名，將欲示人，必循其本，其兩京波斯寺，宜改爲大秦寺，天下諸州郡有者準此。大曆三年六月，敕迴紇置寺，宜賜額大雲光明之寺。六年正月，又敕荆、越、洪等州，各置大雲光明寺一所。武宗會昌三年，敕天下摩尼寺並廢入宫，京城女摩尼七十二人死，及在此國迴紇諸摩尼等配流諸道，死者大半。五年，再敕：大秦穆護火祆等二千餘人，並勒還俗。然而未盡根荄，時分蔓衍。梁貞明六年，陳州末尼黨類立母乙爲天子。發兵討之，生擒母乙，餘黨械送闕下，斬於都市。初，陳州里俗，喜習左道，依浮圖之教，自立一宗，號上上乘，不食葷茹，誘化庸民，糅雜淫穢，宵集晝散。因刺史惠王友能動多不法，由是妖賊嘯聚，累討未平。及貞明中，誅斬方盡。後唐、石晋時，復潛興，推一人爲主，百事禀從。或畫一魔王踞座，佛爲其洗足，云：佛止大乘，此乃上上乘也。蓋影傍佛教，所謂相似道也。或有比丘，爲飢凍故，往往隨之效利。有識者當遠離之，此法誘人直到地獄，慎之哉！
盛經七寶案也。其制度以雜瑰珍間填成之。款其足，高其緣，所置之經，即仁王護國也。所覆之巾，即上深紅羅也。使中宫謹愿者馬上平持，舒徐而啓行，望乘輿可百步，以爲前導也。此之儀制，未知始端。如秦譯經云：作七寶案，以經置上，若王行時，常於其前足滿百步，令千里内七難不起。若王住時，作七寶帳，置經供養，如事父母，如事帝釋。唐譯本云：置經寶案，若王行時，常導其前。所在住處，作七寶帳。餘文大同。今疑行此，爲後秦邪？爲唐世邪？輿服志無文，諸朝史闕載，然則既亡明據，可以理求。蓋唐代宗永泰中，不空三藏重譯後置也。不空嘗誦此經中咒，感天王子領神兵解安西城羌胡之圍，又祈晴雨多驗，于時可以請依經置案，以象其前驅。祕其事故，史氏莫知也。唐紀云：永泰中，羌胡寇邊，京城戒嚴。又因星變，内出仁王經兩卷，與付資聖、西明二佛寺，開百座仁王道場。檢此，知永泰爲始也。又或百座法筵時，帝親臨御壇，儀中合用寶案，置經引駕，因而不廢也。有云玄宗累置百座道場，莫起開元中邪？今謂明皇薄於釋氏，難行斯法也。然雖薄於釋氏，而且厚於好奇，兩説之中，與其代宗可矣。又未知經是何本，若是舊譯，則玄宗以前。如用新經，則代宗爲始也。自後諸帝，或設而不作，則説案上無經；或置而勿論，則云儀注合用。此蓋弗知而不加鄭重矣。今大宋法物克全，用之引導群下，迎望見此，知駕近百步矣。語其功也，與辟惡之車殊形而共致焉。
凡城門置天王者，爲護世也。唐天寶元年壬子歲，西蕃大石、康居五國來寇安西。其年二月十一日，奏請兵解援。玄宗詔發師，計一萬餘里，累月方到。時近臣言：且可詔問不空三藏。帝依奏，詔入内持念，請天王爲救。帝秉香罏，不空誦仁王護國經陀羅尼二七遍，帝忽見神人，可五百員，帶甲荷戈在殿前。帝驚疑問，不空對曰：此毗沙門第二子獨健領兵，是必副陛下意，往救安西，故來辭耳，請設食發遣。其年四月，安西奏云：去二月十一日巳後，城東北三十里，雲霧晦冥，中有人衆，可長丈餘，皆被金甲，至酉時，鼓角大鳴，聲振三百里，地動山傾。經二日，大石、康居等五國，當時奔潰。諸帳幕間有金毛鼠，齧斷弓弩弦及器仗，悉不堪用。斯須，城樓上有光明天王現形，無不見者。謹圖天王樣，隨表進呈。帝因敕諸道節度，所在州府，於城西北隅，各置天王形像，部從供養。至於佛寺，亦敕别院安置。迄今朔日，州府上香華食饌動歌舞，謂之樂天王也。所號毗沙門者，由此天王與于闐國最有因緣，偏多應現于闐國，是毗沙部，故號毗沙門天王，如言于闐國天王也。亦猶觀音菩薩所在現形，而偏曰寶陀落山觀音同也。
案漢法本内傳云：佛教初來，與道士角試，燒經像，無損而發光。又西域十二月三十日，是此方正月十五日，謂之大神變月。漢明敕令燒燈，表佛法大明也。一云：此由漢武祭五時神祠，通夜設燎，蓋取周禮司爟氏燒燎照祭祀，後率爲故事矣。然則本乎司爟舉火供祭祀職，至東漢用之，表佛法大明也。加以累朝沿革，必匪常規。唐先天二年，西域僧沙陀請以正月十五日然燈。開元二十八年正月十四日，敕常以二月望日燒燈。天寶六年六月十八日，詔曰：重門夜開，以達陽氣。群司朝宴，樂在時和。屬于上元，當修齋籙。其於賞會，必備葷羶。比來因循，稍將非便。自今以後，每至正月，宜取十七日、十九日夜開坊市，以爲永式。尋又重依十五夜放燈。德宗貞元三年，敕正月十五日然燈，是漢明帝因佛法初來，與道士角法，敕令燭燈，表破昏闇云。唐僖宗幸蜀，迴中原多事，至昭、哀皆廢。梁開平二年，詔曰：近年以風俗未泰，兵革且繁，正月然燈，廢停已久。今後三夜，開坊市門，公私然燈祈福。莊宗入洛，其事復興。後歷諸朝，或然或不。我大宋太平興國六年，敕下元亦放燈三夜，爲軍民祈福，供養天地辰象佛道。三元俱然燈放夜，自此爲始，著于格令焉。
問曰：略僧史，求事端，其故何也？答曰：欲中興佛道，令正法久住也。曰：方今天子重佛道，崇玄門，行儒術，致太平，已中興矣。一介比丘，力輪何轉，而言中興佛道耶？答曰：更欲助其中興耳。苟釋氏子不知法，不修行，不勤學科，不明本起，豈能副帝王之興之乎？或曰：子有何力，令正法久住乎？答曰：佛言：知法知摩夷，護持攝受，可令法不斷也。又曰：諸師已廣著述，何待子之爲邪？答曰：古人著述，用則闕如。曾不知三教循環，終而復始。一人在上，高而不危。有一人故，奉三教之興；有三教故，助一人之理。且夫儒也者，三王以降，則宣用而合宜；道也者，五帝之前，則冥符於不宰。昔者馬史躋道在九流之上，班書拔儒冠藝文之初。子長欲反其朴而還其淳，尚帝道也；孟堅思本其仁而祖其義，行王道焉。自夏、商、周至于今，凡幾百千齡矣，若用黄老而治，則急病服其緩藥矣。由此仁義薄，禮刑生，越其禮而逾其刑，則儒氏拱手矣。釋氏之門，周其施用，以慈悲變暴惡，以喜捨變慳貪，以平等變冤親，以忍辱變瞋害，知人死而神明不滅，知趣到而受業還生。賞之以天堂，罰之以地獄。如範脱土，若模鑄金。邪範漏模寫物，定成其寢陋；好模嘉範傳形，必告其端嚴。事匪口談，人皆目擊，是以帝王奉信，群下歸心。草上之風，翕然而偃。而能旁憑老氏，兼假儒家，成智猶待於三愚，爲邦合遵於衆聖，成天下之亹亹，復終日之乾乾。之於御物也，如臂使手，如手運指，或擒或縱，何往不臧耶？夫如是，則三教是一家之物，萬乘是一家之君，視家不宜偏愛，偏愛則競生，競生則損教。已在其内，自然不安。及已不安，則悔損其教。不欲損教，則莫若無偏。三教既和，故法得久住也。且如秦始焚坑儒術，事出李斯。後魏誅戮沙門，職由寇謙之、崔浩。周武廢佛道二教，矜衒己之聰明，蓋朝無正人。唐武宗毁除寺像，道士趙歸真率劉玄靖同力謗誣，李朱崖影助。此四君、諸公之報驗，何太速乎！奉勸吾曹，相警互防，勿罹愆失。帝王不容，法從何立？況道流守寶，不爲天下先。沙門何妨饒禮以和之？當合佛言，一切恭信。信于老君，先聖也；信于孔子，先師也。非此二聖，曷能顯揚釋教，相與齊行，致君於犧黄之上乎？苟咈斯言，譬無賴子弟無端鬭競，累其父母，破産遭刑。然則損三教之大猷，乃一時之小失。日月食過，何損於明？君不見秦焚百家之書，聖人預已藏諸屋壁；坑之令勦絶，揚、馬、二戴相次而生，何曾無噍類耶？梁武捨道，後魏勃興；拓跋誅僧，子孫重振；後周毁二教，隋牽復之；武宗陷釋門，去未旋踵，宣宗十倍興之。側掌豈能截河漢之流？張拳不可防暴虎之猛！況爲僧莫若道安，安與習鑿齒交游，崇儒也；爲僧莫若慧遠，遠送陸脩静過虎溪，重道也。余慕二高僧，好儒重道，釋子猶或非之。我既重他，他豈輕我？請信安、遠行事，其可法也。詩曰：伐柯伐柯，其則不遠。孟子曰：天時不如地利，地利不如人和。斯之謂歟？
法道等伏覩大宋僧史略載僧道班次：每當朝集，僧先道後；並立殿庭，僧東道西；凡遇郊天，道左僧右。久爲定制，蓋出本朝祖宗成憲，以爲萬世不刊之規。昨緣崇觀之後，道士叨視資品，如王資息、林靈素、王沖道輩，視兩府者甚衆，因此起請，例押僧班，乘勢毁壞祖宗所定福基，事體非一。據釋教所載，近年災變，至於社稷中微，生靈塗炭，蓋亦因此。誤國罔上，莫兹爲甚。伏見昭靖康、建炎以來，所有道士視官已行追毁，既無官蔭，其於班列，自合遵依祖宗舊制。今來天下道士，每遇國忌行香，洎凡入寺院、看謁聚會，不悛故態，傲然争風，一切占上，全乖賓主禮法，頗有害於風教，深爲未便。伏望朝廷明降指揮，特賜改正，應今後行香立班、諸處聚會，並乞遵依祖宗成法，仍乞頒行天下，以正風俗，庶得稍循禮法，不害風教。
右謹具呈，伏取鈞旨。
右等，伏爲先與廬山東林太平興龍禪寺住持寶覺圓通法濟大師法道同呈劄子，乞依祖宗法，改正國忌行香僧道班次。累蒙省部并太常寺取會，照使文字供報前去，具申朝廷，並已圓備，至今未蒙頒行改正等。伏見三朝訓鑒，車駕祈求，先入僧寺。及紹興敕條，已作僧道呼。仰詳前項，國朝訓敕正與大宋僧史略同。然今道士冒占日久，習已成風，全不遵依祖宗成憲。竊見釋教藏經所載，近年災變，毫髮不差，蓋緣道士乘勢起請，蠹壞祖宗所定福基，殘害佛法，事體非一，致得天垂災變，禍亂縱横。誤國至此，猶未悛革。謹具狀披告參政相公，參政相公、僕射相公，伏乞鈞慈，特賜敷奏，早行改正，庶得誡諭道徒，遵依舊制，仰迴天意，俯順民心，爲國攘災，又安天下。未敢專擅，伏候鈞旨。
行在尚書祠部，准都省批送臨安府僧正慧通無礙大師等狀，爲整會國忌行香僧道立班等事，後送禮部勘當，申尚書省撿會。先承批送下江州廬山東林太平興龍禪寺住持傳西天法特賜寶覺圓通法濟大師法道等劄子，勘會上件事理。後批送禮部勘當，申尚書省。本部尋撿會下項條并所到太常寺狀，稱今看詳僧史略内，稱每當朝集，僧先道後。並立殿庭，僧東道西，間雜副職。并太常寺因革禮，宣德門肆赦故事，道左僧右，其前件事，各有文據該載，並合遵依。所有僧道，每遇國忌行香，尋撿照嘉祐編敕并紹興新書條内，並載僧道寺觀，立文爲次。今來僧法道理會行香立位，本寺今勘當，欲比附嘉祐、紹興條法，以僧在左，更合取自朝廷指揮。申部本部今參照嘉祐編敕，並載僧道，其政和海行，唯稱道僧，及有道士序位在僧之上正條，緣今來紹興新書内，却依舊法，以僧道立，文并删去，道士序位在僧之上，正條不行。本部今勘當，欲依。太常寺勘當到事理施行，更合取自朝廷指揮。已於今年四月四日，繳連元狀并僧史略一册，具申都省，未蒙指揮。今又承批下僧梵安等狀，整會上件事，具申都省。去後蒙朝旨批下，十一月十四日送禮部，依條施行，須至符下。僧史略：今大宋每當朝集，僧先道後；並立殿庭，僧東道西，間雜副職；若遇郊天，道左僧右，未知始起也。太常因革禮：乾德六年，宣德門肆赦故事，道左僧右。嘉祐編敕條内，並該載僧道寺觀，立文爲次。政和海行條内，並該載道僧觀寺，立文爲次，并有正條，諸道士序位在僧之上，女冠在尼之上等。紹興海行條内，並該載僧道寺觀立文爲次，其道士序位在僧之上等，前條已删去不行。
右差親事官鄭彦告示梵安、法道等逐僧知委，已奉朝旨批降，依條改正，以僧在左，并符太常寺、臨安府、江州去訖，仍具知委，文狀連申，不得住滯。
法道伏爲先與臨安府僧正梵安等同呈劄子理會，乞依祖宗法，改正國忌行香僧道班位事，伏蒙尚書祠部告示，已奉朝旨批降，依條改正，以僧在左，告示施行，并已符太常寺、江州、臨安府去訖。法道伏見省部撿坐定前後敕條，及已删去政和法内，道士序位在僧之上、女冠在尼之上等，前條不行。内一項，太常因革禮：乾德六年，宣德門肆赦故事，係道左僧右，法道仰詳上件太常禮法，并前後敕條參照得正，與大宋僧史略同。每當朝集，僧先道後。並立殿庭，僧東道西。若遇郊天，道左僧右。蓋是自來遇郊祀禮畢，車駕自郊迴，即御宣德門，肆赦班位係是一事。餘時立班，並是僧左。僧史略内，意已包括。伏乞行下太常寺照會，外所有諸處州縣，欲乞符送逐路轉運司，遍行天下，應于國忌行香去處，貴得文軌遍同，事成言順。天下僧道，安分修行，永福中興恢復之祚。
行在尚書祠部。紹興十三年冬，因景靈宫立班，爾行告示省符。臨安府管内掌文籍道士劉若謙等，紹興十三年十月初五日，尚書省陳狀，乞道士序位在僧之上。當月十二日，詣景靈宫，奉安祖宗神御，道士自擅争占序班在東，詐稱别得朝廷指揮矣。其時前都正普澄、真浄、慧濟大師善達、僧正戒月等，遂具陳列。當月二十一日，朝旨批降，依先定祖宗舊法嘉祐編敕、紹興新書，以僧在左。行下，准在尚書祠部。准都省批送下本部狀，准都省批送下臨安府都道正劉若謙等狀，爲理會今來肆赦僧道立班序位事。後批十月十五日送禮部，限五日看詳，申尚書省本部，尋行下太常寺，看詳去後。今據本寺申撿，准紹興三年十一月十四日都省批狀指揮，承都省批送下禮部，伏准都省批送下臨安府僧正惠通、無礙大師梵安等狀，爲整會國忌行香僧道立班等事。後批送禮部勘當，申尚書省撿會。先准都省批送下江州廬山東林太平興龍禪寺住持傳西天法特賜寶覺圓通法濟大師法道等劄子，整會上件事理，後批送禮部勘當。申尚書省本部尋撿會下項：僧史略：今大宋每當朝集，僧先道後；並立殿庭，僧東道西，間雜副職；如過郊天，道左僧右，未知始起也。太常因革禮：乾德元年，宣德門肆赦故事，道左僧右。嘉祐編敕條内，並該載僧道寺觀，立文爲次。政和海行條内，並該載道僧觀寺，立文爲次，并有正條，諸道士序位在僧之上，女冠子在尼之上。紹興海行條内，並該載僧道寺觀，立文爲次。其道士序在僧之上、女冠子在尼之上，勘會前條，已删去不行。并取到太常寺狀，稱今看詳僧史略内，稱每當朝集，僧先道後；並立殿庭，僧東道西，間雜副職。并太常因革禮，宣德門肆赦故事，道左僧右。其前件事，各有文據該載，並合遵依。外所有僧道，每遇國忌行香，尋撿准嘉祐編敕并紹興新書條内，並該載僧道寺觀，立文爲次。今來法道理會行香立班，本寺今勘當，欲比附嘉祐編敕、紹興條内，以僧在左，更合取自朝廷指揮。申部今參照嘉祐編敕並載僧道，其政和海行即稱道僧，及有道士序位在僧之上正條，緣今來紹興新書内却依舊法，以僧道立，文并删去道士序位在僧之上，正條不行。本部令勘當，欲依太常寺勘當到事理施行，更合取自朝廷指揮。已於今年四月初四日，繳連先狀并僧史略一策，具申都省，未奉指揮。今又承批一僧梵安等狀，整會上件事理，今勘當，欲依本部已勘當事理施行，更合取自朝廷指揮。申尚書省，後批十四日送禮部，依條施行。本寺今看詳臨安府都正劉若謙等叙陳僧道立位，合依上件，已降批狀，指揮施行。所有肆赦立班，合依太常因革禮宣德門肆赦故事，道在左，僧在右，更合取自朝廷指揮，伏乞省部更賜詳指揮施行。申部本部今看詳欲依太常寺申到事理施行，更合取自朝廷指揮。申都省後批十月二十一日送禮部，依看詳到事理施行，須至指揮。
右差人鄭彦，仰告示道正劉若謙等，詳此知委，仍取知委文狀連申。紹興十三年十月日。仍符軍府，行下僧司，除宣德門肆赦外，餘時立班，並僧在左訖。
佛者號天人師，稱慈悲父。聖中至聖，道超千聖之前；天中之天，德邁諸天之上。所以天尊仰奉，釋梵將迎，一佛化境之中三千界内，莫不尊奉於佛者也。如天子巡幸於諸侯之國，豈有列士之官不朝於萬乘者也？正要分其先後，理當辨白尊卑，苟知凡聖道殊，貴免金鉛同價。道術不逾於萬里，佛心廣化塵沙，當取則於達士通人，勿固執於屋愚管見。而況佛先道後，具載於群籍；佛聖道凡，今古之共悉也！汝宜息妄歸真，捨邪投正，迴心學佛，真正修行，消除幻妄之緣，解脱輪迴之苦。佛會中常爲善伴，菩提路共結真修。高超世表而出凡，契證真如而入聖。無以我慢自高，僻執邪妄，而虚生浪死，曠劫昇沈，不能自救也。悲哉！
