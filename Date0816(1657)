前室外三品明诃责，此下六品明摄受。复次，前明不堪，仰德生信；此明堪问，闻法悟入。六品经文宗缘问疾，此品居初故独得名，下随别义受别品目。疾有二种：一者众生实报，二者菩萨权现，如品文明。大文分二：初此品略明二疾，下五品广明二疾。
尔时佛告文殊师利：汝行诣维摩诘问疾。
此品受命。文二：一命，二恭命。此初，命也。肇曰：文殊师利，秦言妙德。经云：曾已成佛，名曰龙种尊。
文殊师利白佛言：世尊！彼上人者，难为酬对。
此二，恭命。文五：一恭命问疾，二大众侍从，三宾主往复，四宣旨问疾，五时众得益。初中文三：初总自谦，二陈彼胜德，三恭旨往问。此初也。什曰：言乃超出我上，岂直诸贤！此盖深往者之情耳，岂其实哉！肇曰：三万二千何必不任，文殊师利何必独最。意谓至人变谋无方，隐显殊迹，故迭为修短应物之情事，孰敢定其优劣、辩其得失乎？文殊将适群心而奉使命，故先叹净名之德，以生众会难遭之想也。其人道尊，难为酬对，当承佛圣旨，行问疾耳。
深达实相，善说法要。
二，陈彼胜德。文三：一、二智深广，二、因果德满，三、二利功圆。此初，深达叹实，辩才叹权。此初也，内能深达实理，外能谈法要旨。肇曰：实相难测而能深达，善以约言而举多义，美其善得说法要趣也。
辩才无滞，智慧无碍。
此叹权智，亦内慧外辩也。肇曰：词辩圆应而无滞，智慧周通而无碍也。
一切菩萨法式悉知，诸佛秘藏无不得入。
此叹因果德满。因知菩萨修行之法式，果入诸佛化物之秘藏。三密如七言偈明。肇曰：谓佛身口意秘密之藏。
降伏众魔，游戏神通。
此叹二利功圆。降魔利他，得度自利。此初也。什曰：神通化物非真故，名戏；复次，神通虽大，于我无难，如戏；复次，善入出住，自在无碍，如戏。肇曰：游通化人，以之自娱也。
其慧方便皆已得度。
此自利得度。肇曰：穷智用，尽权道，故称度。
虽然，当承佛圣旨，诣彼问疾。
此三，恭旨往问。肇曰：其德若此，非所堪对，当承佛圣旨，然后行耳。
于是众中诸菩萨、大弟子、释、梵四天王等咸作是念：今二大士文殊师利、维摩诘共谈，必说妙法。即时八千菩萨、五百声闻、百千天人皆欲随从。
二，大众侍从。文二：初念，后往。此初，念也。肇曰：大士胜集，必有妙说，故率欲同举。
于是文殊师利与诸菩萨、大弟子及诸天人恭敬围绕，入毗耶离大城。
二，文殊与众同往。肇曰：庵罗园在城外，净名室在城内也。
尔时长者维摩诘心念：今文殊师利与大众俱来。即以神力空其室内，除去所有，及诸侍者，唯置一床，以疾而卧。
此下三，明宾主往复也。文四：一空室现相，二见相知表，三称叹善来，四述其所叹。此初，净名现相也。此经宗明净土悲化，故现三相：一室空，表文殊入室，显净秽同为法性之土；二除侍，表爱见众生，同归法身无相；三一床现疾，表大悲现化。故下文云：虽知诸佛国，及与众生空，而常修净土，教化于群生。释曰：国土空即室空表之，众生空即除侍表之，净土化生即现疾表之。肇曰：现疾之兴，事在今也。空室去侍以生言端，事证于后。
文殊师利既入其舍，见其室空无诸所有，独寝一床。
此二，见相，知有表也。生曰：见之者，得其旨也。
时维摩诘言：善来，文殊师利！不来相而来，不见相而见。
此三，称叹。什曰：赞言善者，欲明宾来得会，主亦虚受也。又相见者，发彼庵园，故来；睹斯现疾，故见。今法身大士不然也，故善。肇曰：将明法身大士举动进止不违实相。实相不来以之而来，实相无见以之相见。不来而能来，不见而能见。法身若此，何善如之。
文殊师利言：如是，居士！若来已更不来，若去已更不去。
此四，文殊述成不来不见。法性本无来，众生妄见来，而要因大士应化来已，方悟于无来。生死往来，轮转无际。若悟无来，法身常住，更不来也。
所以者何？来者无所从来，去者无所至。所可见者更不可见。
释也。妄想见去来，实无有去来，故能令返悟矣。去见，准释王宫应来，双林现去，例可见也。
且置是事。
此下四，正宣旨问疾。先宣佛旨，后宣己情。初止傍论，次宣旨也。肇曰：虽贪微言而使命未宣，故且止其论而问疾也。
居士！是疾宁可忍不？疗治有损？不至增乎？世尊殷勤致问无量。
此下正宣佛旨三句：可忍否？有损否？不增否？如下答。疾既缘彼非我，问旨亦彼损于我为痊耳。
居士，是疾何所因起？其生久如？当云何灭？
此下二，宣己情，问也。文二：先问能化权疾，后问所化实疾。前中复三：一问现疾因起，二问室空无侍，三穷疾本相。初有问答，此问也。肇曰：使命既宣，故复问疾之所由生也。疾因何而起？起来久近？云何而得灭乎？
维摩诘言：从痴有爱，则我病生。以一切众生病，是故我病。若一切众生病灭，则我病灭。
此二，答。先双答后二问，后却答初问。前文有三：法、喻、合也。法有标释。肇曰：答久近也。菩萨何疾？悲彼而生疾耳。群生之疾，痴爱为本；菩萨之疾，大悲为源。夫高由下起，是因非生。所以悲疾之兴，出乎痴爱，而痴爱无绪，莫识其源。吾疾久近，与之同根。此明悲之始，不必就己为言也。道融曰：众生痴故有爱，爱故受身，受身则病。以彼病故，则我病生矣。毗摩为物来久，故知悲不近也。彼病灭则我病灭，明起病不齐限众生也。新学菩萨未能久处生死，为一切起病，故明大士旷怀处疾。推其前际，以发心为始；寻其后际，则与群生俱灭。新学闻之，局心自旷，故但说病生灭，即大悲自显也。
所以者何？菩萨为众生故入生死，有生死则有病。若众生得离病者，则菩萨无复病。
此释也。肇曰：夫法身无生，况复有形。既无有形，病何由起？然为彼受生，不得无形。既有形也，不得无患。故随其久近，与之同病。若彼离病，菩萨无复病也。
譬如长者唯有一子，其子得病，父母亦病。若子病愈，父母亦愈。
此二，喻也。
菩萨如是，于诸众生，爱之若子。众生病则菩萨病。众生病愈，菩萨亦愈。
此三，合也。并在文可见。
又言：是疾何所因起？菩萨疾者，以大悲起。
二，却答初问。肇曰：菩萨之疾，以大悲为根，因之而起。答初问也。
文殊师利言：居士！此室何以空无侍者？
此下问室空无侍。有身必藉资生，有疾理宜侍奉，何以俱亡？此先问也。
维摩诘言：诸佛国土亦复皆空。
此先答室空也。众生迷则三界妄起，诸佛悟则净国性空。下文云：诸佛国土皆如虚空。净土，经之本宗，故示室空以明之。
又问：以何为空？
肇曰：室以无物为空，佛土以何为空？将辩毕竟空义。
答曰：以空空。
肇曰：夫有由心生，心因有起。是非之域，妄想所存。故以空智而空于有者，即有而自空矣。岂假屏除然后为空乎？生曰：上空慧空，下空理空。
又问：空何用空？
生曰：若理果是空，何用空慧然后空？肇曰：上空法空，下空智空也。诸法本性自空，何假智空然后空耶？
答曰：以无分别空故空。
肇曰：智之生也，起于分别。而诸法无相，故智无分别。智无分别，即智空也。诸法无相，即法空也。以智不分别于法，即知法空也。岂别有智空，假之以空法乎？
又问：空可分别耶？
肇曰：问智空、法空可分别耶？
答曰：分别亦空。
肇曰：向之言者，分别于无分别耳。若能无心分别而分别于无分别者，虽复终日分别而未尝分别。
又问：空当于何求？
肇曰：上因正智明空。恐惑者将谓空义在正不在邪，故问空义之所在，以明邪正之不殊也。
答曰：当于六十二见中求。
肇曰：夫邪因正生，正因邪起。本其为性，性无有二。故欲求正智之空者，当于邪见求也。
又问：六十二见当于何求？
生曰：复于何求，得其然耶？
答曰：当于诸佛解脱中求。
肇曰：舍邪见名为解脱，背解脱名为邪见。然则解邪相靡，孰为其源？为其源者，一而已矣。故求诸邪见，当本之解脱也。
又问：诸佛解脱当于何求？
生曰：复于何求？
答曰：当于一切众生心行中求。
肇曰：众生心行，即解脱之所由生也。又，邪正同根，缚脱一门，本其真性，未尝有异。故求佛解脱，当于众生心行也。
又，仁所问何无侍者，
此二，答无侍。先牒问也。
一切众魔及诸外道皆吾侍也。
此二，答。先标人也。肇曰：世之侍者，唯恭己、顺命、给侍所须，谓之侍者。菩萨侍者，以慢己、违命、违道者，同其大乖，和以冥顺，侍养法身，谓之侍者。所以众魔、异学为给侍之先也。天台云：魔着爱惑也，外道执见惑也。禅定伏爱，智慧破见。既爱、见顺真，法身侍也。
所以者何？众魔者乐生死，菩萨于生死而不舍。外道者乐诸见，菩萨于诸见而不动。
此下释也。什曰：言不见其有异相也。肇曰：魔乐着五欲，不求出世，故系以生死。异学虽求出世，而执着己道，故系以邪见。大士观生死同涅槃，故不舍；观邪见同正见，故能不动。不动、不舍，故能即之为侍者。
文殊师利言：居士！是疾为何等相？
此下三，约法身问疾相也。所以重有此问者，融云：有二门入佛法，一大悲，二智慧。阶浅至深，弘之有渐，故先说大悲，后说实相也。文中问答三重，此初也。肇曰：既知病起之所由，复问由生之疾相也。四百四病，各有异相，大悲之疾，以何为相乎？将明无相。大悲应物生病者，虽终日现疾，终日无相。
维摩诘言：我病无形不可见。
肇曰：大悲无缘，无缘则无相。以此生疾，疾亦无相。故曰我病无形不可见也。
又问：此病身合耶，心合耶？
二，约身心问。肇曰：惑者闻病不可见，将谓心病无形故不可见，或谓身病微细故不可见，为之生问也。病于身心与何事合，而云不可见？
答曰：非身合，身相离故；亦非心合，心如幻故。
肇曰：身相离则非身，心如幻则非心。身心既无，病与谁合？无合故无病，无病故不可见。
又问：地大、水大、火大、风大、于此四大，何大之病？
三，约四大问也。肇曰：身之生也，四大所成。上总推身，今别推四大，曲寻其本。
答曰：是病非地大，亦不离地大。水、火、风大，亦复如是。而众生病从四大起，以其有病，是故我病。
答也。肇曰：四大本无，病亦不有。而众生虚假之病从四大起，故我以虚假之疾应彼病身。逆寻其本，彼我无实，而欲观其形相当何耶？
尔时文殊师利问维摩诘言：菩萨应云何慰喻有疾菩萨？
此二，问所化实疾。文二：前问慰喻，后问调伏。所以有此二问者，肇曰：外有善喻，内有善调，则能弥历生死，与群生同疾。睿曰：凡夫之病，为忧苦所恼。不安所病则生愁忧，为病所逼则生苦恼。忧心外睮，须闻法以自慰；苦心内切，宜观空以自调。肇曰：慰喻有疾应自文殊，而逆问净名者，以同集诸人注心有在。又，取证于疾者，乃所以审慰喻之会也。此将明大乘无证之道，以慰始习现疾菩萨，故生此问也。
维摩诘言：说身无常，不说厌离于身。说身有苦，不说乐于涅槃。说身无我而说教导众生。说身空寂，不说毕竟寂灭。
此二，答。文四：初约理喻，二约起大悲喻，三约求大果喻，四结成。初，列无常等四也。肇曰：慰喻之法，应为病者说身无常，去其贪着；不应说厌离，令取证也。不观无常不厌离者，凡夫也。观无常而厌离者，二乘也。观无常不厌离者，菩萨也。是以应慰喻初学，令安心处疾以济群生，不厌生死，不乐涅槃。此大士慰喻之法也。说身有苦等者，肇曰：虽见苦而不乐涅槃之乐；虽知无我，不以众生空故阙于教导；虽见身空而不取涅槃毕竟之道。故能安住生死，与众生同疾。是以慰喻之家宜说其所应行；所不应行，不宜说也。
说悔先罪，而不说入于过去。
此二，约大悲喻也。文三。此初，劝悔先过。病由先罪，但可责己，不可惧病，废舍大悲，入过去也。肇曰：教有疾菩萨悔既往之罪法。罪虽系人，不言罪有常性，从未来到现在，从现在入过去也。
以己之疾，愍于彼病。
此二，推己兴悲以自喻。生曰：我有智慧犹以疾苦，况乃不达者乎？推己愍彼，是兼济之怀，岂得自畏死也。
当识宿世无数劫苦，当念饶益一切众生。
此三，追往念益以自喻也。肇曰：当寻宿世，更苦无量。今苦须臾，何足致忧？但当力疾救彼苦耳。生曰：念欲饶益一切众生者，方入生死，不得有畏也。
忆所修福，念于净命。
此三，约求大果喻也。文三。此初，恃福以求大果，勿邪命而苟存。肇曰：恐新学菩萨为疾所乱，故劝忆所修福，悦其情也。生曰：若有福者，所生必胜，有何畏哉！
勿生忧恼，常起精进。
此二，息忧以进道也。生曰：因病致懈，懈乃愈生其忧。勤与命竞，恒患不至，岂复容恼哉！
当作医王，疗治众病。
此三，劝求大果以广济也。肇曰：当为大法医王，疗治群生之疾。自疾何足忧乎？
菩萨应如是慰喻有疾菩萨，令其欢喜。
此四，结欢喜也。
文殊师利言：居士！有疾菩萨云何调伏其心？
此二，问内调法也。五阴患身，但可暂慰；究竟常乐，须住法身。故次劝修无相观以内调也。肇曰：上问慰喻之宜，今问调心之法。外有善喻，内有善调，则能弥历生死与群生同疾，辛酸备经而不以为苦。此即净名居疾之所由也。将示初学处疾之道，故生斯问。
维摩诘言：有疾菩萨应作是念：今我此病，皆从前世妄想颠倒诸烦恼生。无有实法，谁受病者？
此二，答也。文三：初明般若正智观空，次明沤和大悲涉有，三明双亡空有，寂照平等。初文复三：一明我空，二明法空，三明空空。初中又三：一推病虚实，二知由着我，三除我归真。初推病中二：初推因妄生，二悟果假合。此初也。肇曰：处疾之法，要先知病本。病之生也，皆由前世妄想颠倒。妄想颠倒，故烦恼以生。烦恼既生，不得无身。既有身也，不得无患。逆寻其本，虚妄不实。本既不实，谁受病者？此明始行者初习无我观也。
所以者何？四大合故，假名为身。四大无主，身亦无我。
二，悟果假会，释无我也。四大和合，假名为身耳。四大既无主，身我何由生？譬一沙无油，聚沙亦无。主、我一物异名耳。
又此病起，皆由着我。是故于我不应生着。
二，推知所由，由着我也。
既知病本，即除我想及众生想。
三，正破我也。肇曰：病本即上妄想也。因妄想故，见我及众生。若悟妄想之颠倒，则无我、无众生也。
当起法想。
此二，明法空观也。文三：初标法想，二分别法想，三灭除法想。此初也。肇曰：我想，患之重者，故除我想而起法想。法想于空为病，于我为药。卑隆相靡故假之以治也。
应作是念：但以众法合成此身。起唯法起，灭唯法灭。
此二，分别唯法无我。文二：初约因果起灭推，二约诸法互不相知推。此初也。肇曰：五阴诸法，假会成身。起唯诸法共起，灭唯诸法共灭。无别有真宰主其起灭者也。既除我想，唯见缘起诸法，故名法想。
又此法者，各不相知。起时不言我起，灭时不言我灭。
此二，推诸法互不相知也。肇曰：万物纷纭，聚散谁为？缘合则起，缘散则离。聚散无先期，故法法不相知也。
彼有疾菩萨为灭法想，当作是念：此法想者，亦是颠倒。颠倒者，即是大患，我应离之。
此三，灭除法想也。文二：初念离，二释。此初也。肇曰：法想虽除我，于真犹为倒，未免于患，故应离之也。
云何为离我、离我所？
此下五重展转推寻，明法无性。何者？因我、我所，执法二相。因二相故，内外分别。因分别故，执生死涅槃不等。以不等故，不知诸法但有假名，法无定性。若悟法本无性，则一切皆如。此推我、我所也。肇曰：我为万物主，万物为我所。若离我、我所，则无法不离。
云何离我、我所？谓离二法。
此二，推诸法因待，故有二相，非真二也。
云何离二法？谓不念内外诸法，行于平等。
此推内外分别。妄心取相，故分别内外；悟法平等，故自然不念。
云何平等？谓我等涅槃等。所以者何？我及涅槃，此二皆空。
此推一切法平等也。由妄计我，遣妄故假名涅槃。若悟妄我非我，自然涅槃非涅槃。此二皆空，即一切法平等。肇曰：即事无不异，即空无不一。极上穷下，齐以一观，乃应平等也。
以何故空？但以名字故空。如此二法无决定性。
五，推诸法如幻，但有假名，无决定性。肇曰：因背涅槃，故名吾我。以舍吾我，故名涅槃。二法相假，故有名生。本其自性，性无决定。故二俱空也。
得是平等，无有余病，唯有空病，空病亦空。
此三，明空空也。生曰：亦以言迹除之，义以粗妙故云尔焉。肇曰：群生封累深厚，不可顿舍，故阶级渐遣，以至无遣也。上以法除我，以空除法。今以毕竟空空于空者，乃无患之极耳。
是有疾菩萨以无所受而受诸受。
此二，是有疾下明大悲涉有观。若悟空而亡悲，大士之患也。故次劝也。文五：初标劝，二示过，三劝起大悲，四明化心，五结劝。此初也。什曰：受，谓苦、乐、舍三受也。若能解受无受，则能为物受生而忍受三受也。复次，行于非道，通达佛道，即三界、二乘利物化生，皆无受之受也。
未具佛法，亦不灭受而取证也。
此二，示小过。未具大悲弘愿，不应自取证也。肇曰：善自调者，处有不染有，在空不染空。以心无受，故无所不受。佛法未具，众生未度，不独灭三受而取证也。
设身有苦，当念恶趣众生，起大悲心。
此三，劝起大悲心。文三。此初，思己愍彼，起大悲心，不同二乘舍众生也。
我既调伏，亦当调伏一切众生。
二，明弘愿大悲。肇曰：要与群生同其苦乐。
三，明除其执病，不除假名化法。肇曰：诸法缘生，聚散非己。会而有形，散而无像。法自然耳，于我何患？患之生者，由我妄想，于法自为患耳。
为断病本而教导之。
四，明化心。文三：初标化心，二推寻病本，三为断除。此初也。
何谓病本？谓有攀缘。从有攀缘，则为病本。
二，寻病本。此先推能缘也。肇曰：攀缘谓妄想微动，攀诸法也。妄想既缘，则美恶已分；美恶既分，则爱憎并炽。所以众结烦于内，万病生于外。自兹已往，所历不能记。本其所由，微想而已。故曰攀缘为本。
何所攀缘？谓之三界。
二，推所缘，谓三界妄有。肇曰：明攀缘之境也。三界外法，无漏无为。其法无相，非是妄想所能攀缘。能攀缘者，三界而已耳。
云何断攀缘？以无所得。若无所得，则无攀缘。
三，为断除也。文二。此初，释无所得也。心缘相起，相从心生。相无所得，心缘自绝。肇曰：所以攀缘，意存有取；所以有取，意存有得。若知法虚诳无取无得者，则攀缘自息矣。
何谓无所得？谓离二见。何谓二见？谓内见外见。是无所得。
二，释妄见。肇曰：内有妄想，外有诸法。此二虚假，终已无得。
文殊师利！是为有疾菩萨调伏其心，为断老病死苦，是菩萨菩提。若不如是，已所修治为无慧利。
五，结劝。文二：初结劝，后喻劝。肇曰：若能善调其心，不怀异想，而永处生死，断彼苦者，是菩萨菩提之道。若不能尔，其所修行，内未足为有慧，外未足为有利也。
譬如胜怨，乃可为勇。如是兼除老病死者，菩萨之谓也。
此二，喻劝也。文有喻、有合也，可见。生曰：菩萨念众生如亲无异也，若不除其老病死怨，便是己怨亦不除矣。
彼有疾菩萨应复作是念：如我此病非真非有，众生病亦非真非有。
此三，彼有疾下，双亡空有，寂照平等，中道观也。文二：初明观体，二明妙用。前中复二：先正明观，后拣非。此初也。真者，真空也；有者，俗有也。前空观偏真，次大悲涉有。今此中道观非空，故智无所证；非有，故悲无所缘。悲无缘故，虽涉有而不有；智无证故，虽观空而不住。故能寂照平等，悲智双运。道之极也，其在于兹。又，悟、不悟殊，有众生、菩萨之异。体真会极，而法性无二。生曰：如我此病非真非有者，言己已悟也。众生病非真非有者，云彼不悟也。是欲教之，令知此法也。
作是观时，于诸众生若起爱见大悲，即应舍离。
此二，拣非。文三：初约爱见拣，次约禅定拣，后约二智拣。虽众生病非真非有，法性一如，而凡夫爱见所迷，二乘定慧未均，菩萨二智不等。此三皆迷法性，故须拣也。初文四：初标爱见非，二释是非，三引佛语证，四结劝。此初也。肇曰：善自调者，应先观己病及众生病，因缘所成，虚假无实，宜以此心而起悲也。若此观未纯，见众生爱之而起悲者，名爱见悲也。此悲虽善而杂以爱见，有心之境，未免于累，故应舍之。
所以者何？菩萨断除客尘烦恼而起大悲。爱见悲者，则于生死有疲厌心。
此征释。文二：初除失，二显得。此初也。肇曰：心遇外缘，烦恼横起，故名客尘。菩萨之法，要除客尘而起大悲。若爱见未断，则烦恼弥滋，故应舍之。
若能离此，无有疲厌，在在所生，不为爱见之所覆也。所生无缚，能为众生说法解缚。
此下显得。肇曰：夫有所见，必有所滞；有所爱，必有所憎。此有极之道，安能致无极之用？若能离此，则法身化生无在无不在，生死无穷，不觉为远，何有爱见之覆，疲厌之劳？爱见既除，法身既立，则所生无缚，亦能解彼缚也。
如佛所说，若自有缚能解彼缚，无有是处；若自无缚能解彼缚，斯有是处。
此三，引佛语证。
是故菩萨不应起缚。
此四，结劝。并可见。
何谓缚？何谓解？贪着禅味是菩萨缚，以方便生是菩萨解。
此二，何谓下，约禅定拣非。肇曰：上界受生，二乘取证，皆由着禅味，所以为缚。既离生死，方便为物而受生者，彼我无缚，所以为解。
又，无方便慧缚，有方便慧解；无慧方便缚，有慧方便解。
此三，约二智拣。文二：初就无相观拣，二约无常观拣。初文又三：初标章，二释，三总结。此初，标四章也。肇曰：巧积众德，谓之方便；直达法相，谓之慧。二行俱备，然后为解耳。又解，方便无慧，爱见行也；慧无方便，二乘智也。有慧方便，无缘悲也；有方便慧，寂照智也。
何谓无方便慧缚？谓菩萨以爱见心庄严佛土，成就众生，于空、无相、无作法中而自调伏，是名无方便慧缚。
释初章也。肇曰：六住已下，心未纯一。在有则舍空，在空则舍有，未能以平等真心有无俱涉，所以严土化人，则杂以爱见。此非巧便修德之谓，故无方便；而以三空自调，故有慧也。
何谓有方便慧解？谓不以爱见心庄严佛土，成就众生，于空、无相、无作法中，以自调伏而不疲厌，是名有方便慧解。
第二章也。肇曰：七住已上，二行俱备，游历生死而不疲厌，所以为解。又解，若准仁王初地，双照二谛平等道，即二行俱备也。
何谓无慧方便缚？谓菩萨住贪欲、瞋恚、邪见等诸烦恼而殖众德本，是名无慧方便缚。
第三章。肇曰：不修空慧，以除烦恼，是名无慧也。而勤积德，有方便也。
何谓有慧方便解？谓离贪欲、瞋恚、邪见等诸烦恼，而殖众德本，回向阿耨多罗三藐三菩提，是名有慧方便解。
第四章也。肇曰：上有方便慧解，今有慧方便解，致解虽同，而行有前后。始行者，自有先以方便积德然后修慧者，亦有先修空慧而后积德者，各随所宜，其解不殊也。离烦恼，三空自调之所能。积德向菩提，即严土化人之流也。前后异说，互尽其美耳。
文殊师利！彼有疾菩萨应如是观诸法。
此三，结也。
又复观身，无常、苦、空、非我，是名为慧。虽身有疾，常在生死，饶益一切而不厌倦，是名方便。
此二，约无常观拣。文二。此初，就无常等四拣也。肇曰：大乘四非常观，即平等真观，故名为慧。以平等心而处世不惓，故名方便。慰喻之说，即其事也。
又复观身，身不离病，病不离身，是病是身，非新非故，是名为慧。设身有疾而不永灭，是名方便。
肇曰：新故之名，出于先后。然离身无病，离病无身，众缘所成，谁后谁先？既无先后，则无新故。新故既无，即入实相，故名慧也。既有此慧，而与彼同病，不取涅槃，谓之方便。自调初说，即其事也。又解，此二章或就初修大士观无常理，身有实疾不舍悲愿，明二智也。
文殊师利！有疾菩萨应如是调伏其心，不住其中，亦复不住不调伏心。
此二，结观成妙用。文二：一结前观成，二广明妙用也。初中又三。此初，结观成也。肇曰：大乘之行，无言无相；而调伏之言，以形于前文。今将明言外之旨，故二俱不住；二俱不住，即寄言之本意；寄言之本意，即调伏之至也。
所以者何？若住不调伏心，是愚人法。若住调伏心，是声闻法。
此二，约人释。可见。
是故菩萨不当住于调伏、不调伏心。离此二法，是菩萨行。
此三，结不住行。夫能不住二边者，方能双二边也。
在于生死，不为污行，住于涅槃，不永灭度，是菩萨行。
此下二，广明妙用也。肇曰：欲言在生死，生死不能污；欲言住涅槃，而复不灭度。是以处中道而行者，非在生死，非住涅槃。
非凡夫行，非贤圣行，是菩萨行。
什曰：谓行三脱而不证也。
非垢行，非净行，是菩萨行。
肇曰：不可得而名者也。
虽过魔行而现降众魔，是菩萨行。
肇曰：不可得而有，不可得而无者，其唯大乘行乎！何则？欲言其有，无相无名；欲言其无，万德斯行。万德斯行，故虽无而有；无相无名，故虽有而无。然则言有不乖无，言无不乖有。是以此章或说有行，或说无行。有无虽殊，其致不异也。魔行，四魔行也。久以超度而现降魔者，示有所过耳。
求一切智，无非时求，是菩萨行。
肇曰：一切智未成，而中道求证，名非时求也。
虽观诸法不生不灭，而不入正位，是菩萨行。
肇曰：正位，取证之位也。三乘同观无生，慧力弱者，不能自出；慧力强者，超而不证。
虽观十二缘起而入诸邪见，是菩萨行。
肇曰：观缘起，断邪见之道也。而能反同邪见者，岂二乘之能也？
虽摄一切众生而不爱着，是菩萨行。
肇曰：四摄摄彼，慈慧之极，视彼犹己，而能无著。
虽乐远离而不依身心尽，是菩萨行。
肇曰：小离离愦闹，大离身心尽。菩萨虽乐大离而不依恃也。
虽行三界而不坏法性，是菩萨行。
什曰：现生三界，处而不惑也。肇曰：三界即法性，处之何所坏也。
虽行于空而殖众德本，是菩萨行。
肇曰：行空欲以除有，而方殖有德。
虽行无相而度众生，是菩萨行。
肇曰：行无相，欲除取众生相，方度众生。
虽行无作而现受身，是菩萨行。
肇曰：行无作，欲不造生死而方现受身也。
虽行无起而起一切善行，是菩萨行。
肇曰：行无起，欲灭诸起心，而方起善行。
虽行六波罗蜜而遍知众生心、心数法，是菩萨行。
什曰：六度自行法。自行既足，然后化人，化人乃知众生心。肇曰：六度无相行。无相则无知，而方遍知众生心行也。睿曰：别说六度，则各自有对。但以总故，独明第六。第六般若，心相寂灭而遍缘，所以为妙。六通亦然。
虽行六通而不尽漏，是菩萨行。
肇曰：虽具六通而不为漏尽之行也。何者？菩萨观漏即是无漏，故能永处生死，与之同漏，岂以漏尽而自异于漏乎？
虽行四无量心而不贪着生于梵世，是菩萨行。虽行禅定解脱三昧而不随禅生，是菩萨行。
四无量、四禅、四空定、八解脱、有觉有观等三昧，此皆上二界受生因。大士知三界如幻，故不随生也。肇曰：取其因而不取其果，可谓自在行乎？
虽行四念处而不永离身、受、心、法，是菩萨行。
肇曰：小乘观身、受、心、法，离而取证。菩萨虽观此四，不永离而取证也。
虽行四正勤而不舍身心精进，是菩萨行。
肇曰：小乘正勤功就，则舍入无为。菩萨虽同其行，而不同其舍也。
虽行四如意足而得自在神通，是菩萨行。
肇曰：虽同小乘行如意足，而久得大乘自在神通之用也。
虽行五根而分别众生诸根利钝，是菩萨行。
肇曰：小乘唯自修己根，不善知人根。菩萨虽同其自修，而善知人根，令彼我俱殖。
虽行五力而乐求佛十力，是菩萨行。虽行七觉分而分别佛之智慧，是菩萨行。虽行八正道而乐行无量佛道，是菩萨行。
肇曰：虽同声闻根、力、觉、道，其所志求常在佛行也。又解，五力自行，十力兼化；七觉自行，佛慧兼化；八正自行，无量佛道行于非道，以化人也。
虽行止观助道之法而不毕竟堕于寂灭，是菩萨行。
肇曰：系心于缘谓之止，分别深达谓之观。止观，助涅槃之要法，菩萨因之而行，不顺之以堕涅槃。
虽行诸法不生不灭而以相好庄严其身，是菩萨行。
肇曰：修无生灭无相行者，本为灭相而方以相好庄严其身。
虽现声闻、辟支佛威仪而不舍佛法，是菩萨行。
肇曰：虽现行小乘威仪，而不舍大乘之法。
虽随诸法究竟净相而随所应为现其身，是菩萨行。
肇曰：究竟净相，理无形貌，而随彼所应现若干像也。
虽观诸佛国土永寂如空而现种种清净佛土，是菩萨行。
肇曰：空本无现，而为彼现。
虽得佛道，转于法轮，入于涅槃，而不舍于菩萨之道，是菩萨行。
肇曰：虽现成佛，转法轮，入涅槃，而不永灭，还入生死，修菩萨法。如上所列，岂二乘之所能乎？独菩萨行耳。
说是语时，文殊师利所将大众，其中八千天子皆发阿耨多罗三藐三菩提心。
此五，明时众得益。
此下五品经文广明权实二疾。此品明权，下四品明实。上明菩萨非疾现疾，大悲为物；惑者尚疑，故此广现神通，明无疾也。然理绝名相，一经尽不思议也。此品广假事显理，故独标名也。
尔时舍利弗见此室中无有床座，作是念：斯诸菩萨，大弟子当于何坐？
品文分六：一、身子念床，二、净名借座，三、广明神用，四、迦叶叹伏，五、时众得益，六、净名述成。前文分五：一、念，二、问，三、答，四、诃，五、得益。此初，念也。睿曰：虽复寄迹郢匠，以生无求之谈。然于众中生念者，将以小乘结业之身未免近累，心虽无劳而形有疲倦，己居僧之首识，思其座所以生念。念食亦然。
长者维摩诘知其意，语舍利弗言：云何仁者为法来耶？求床座耶？
二，净名问。肇曰：独寝一床，旨现于此。舍利弗默领悬机，故扣其兴端。净名将辨无求之道，故因而语之。
舍利弗言：我为法来，非为床座。
三，答也。净名为众称扬入室者皆一心求法。取着心切，与道弥乖，故此广明无求方得道眼之净。
维摩诘言：唯，舍利弗！夫求法者，不贪躯命，何况床座。
此四，净名弹诃。文四：初诃爱身，二诃法执，三诃违真，四结真求也。此初也。爱身求座，轻法慢人，以此求道，未之得也，故深诫焉。肇曰：真求乃不求法，况安身之具乎。
夫求法者，非有色、受、想、行、识之求，非有界、入之求，非有欲、色、无色之求。
此二，诃法执也。佛为二乘假说阴界以破我人。我人既亡，阴界如幻。小乘不达，执有实法计为宗旨，疑谤大乘，为患不轻，故此诃也。三界亦众生妄报，非实理有之。名数并如常。
唯，舍利弗！夫求法者，不着佛求，不着法求，不着众求。夫求法者，无见苦求，无断集求，无造尽证修道之求。所以者何？法无戏论。若言我当见苦、断集、证灭、修道，是则戏论，非求法也。
解曰：三宝性常，理无三别。小乘执迹，见有差别。今大乘真求，故皆不着。谛是真理，唯一法印。鹿菀方便，权说有四。二乘执着，皆名戏论。复次，真谛无相，着异相说，皆戏论也。
唯，舍利弗！法名寂灭，若行生灭，是求生灭，非求法也。法名无染，若染于法乃至涅槃，是则染着，非求法也。法无行处，若行于法，是则行处，非求法也。法无取舍，若取舍法，是则取舍，非求法也。法无处所，若着处所，是则着处，非求法也。法名无相，若随相识，是则求相，非求法也。法不可住，若住于法，是则住法，非求法也。法不可见闻觉知，若行见闻觉知，是则见闻觉知，非求法也。法名无为，若行有为，是求有为，非求法也。
此三，诃违真也。此下九句明真理。如此体之则无求。故有求则生灭等，所以失道。无求则寂灭等，所以悟真也。见、闻、知，眼、耳、意三识也。觉，鼻、舌、身三识也。
是故，舍利弗！若求法者，于一切法应无所求。
此四，结真求也。肇曰：法相如此，岂可求乎？若欲求者，其唯无求耳。
说是语时，五百天子于诸法中得法眼净。
此五，明绝求所以悟道也。
尔时长者维摩诘问文殊师利：仁者游于无量千万亿阿僧祇国，何等佛土有好上妙功德成就师子之座？
此下明净名借座。若诃而不借，何以显不思议之神力？神力若此，病岂实哉！文六：一问座，二答处，三借座，四遣座，五众见六坐座。此初也。肇曰：文殊大士游化无疆，必见诸国殊妙之座。净名欲生时会敬信之情，故问而后取。
文殊师利言：居士！东方度三十六恒河沙国，有世界名须弥相，其佛号须弥灯王，今现在。彼佛身长八万四千由旬，其师子座高八万四千由旬，严饰第一。
此二，答处也。众生业胜，佛身所以现长及座严饰也。
于是长者维摩诘现神通力。
三，净名神力请座也。
即时彼佛遣三万二千师子之座，高广严净，来入维摩诘室。
四，灯王遣座。肇曰：净名虽以神力往取，彼佛不遣，亦无由致。
诸菩萨、大弟子、释、梵、四天王等昔所未见。其室广博，悉包容受三万二千师子座，无所妨碍。于毗耶离城及阎浮提四天下亦不迫迮，悉见如故。
此五，众见小容大也。
尔时维摩诘语文殊师利就师子座，与诸菩萨上人俱坐。当自立身如彼坐像。
此六，坐座。文三：初命坐，及自现身坐也。
其得神通菩萨即自变形为四万二千由旬，坐师子座。
此二，得神通坐座。
诸新发意菩萨及大弟子皆不能升。
此三，无力不升。文五。此初，无力不升也。
尔时维摩诘语舍利弗就师子座。
二，净名命也。
舍利弗言：此座高广，吾不能升。
此三，辞也。什曰：维摩神力所制，欲令众知大小乘优劣若此之悬也。亦云：诸佛功德之座，非无德所升。理自冥绝，非所制也。亦云：表不能升如来解脱床也。
维摩诘言：唯，舍利弗！为须弥灯王如来作礼，乃可得坐。
此四，劝礼也。
于是新发意菩萨及大弟子即为须弥灯王如来作礼，便得坐师子座。
此五，礼已便坐也。天台曰：表回心向大，方得升也。
舍利弗言：居士！未尝有也。如是小室乃容受此高广之座，于毗耶离城无所妨碍。又于阎浮提聚落城邑及四天下诸天、龙王、鬼神宫殿亦不迫迮。
此三，因叹广明不思议解脱也。文二：初叹问，后维摩诘广答。此初，身子欲明己证不真，故叹问也。
维摩诘言：唯，舍利弗！诸佛菩萨有解脱名不可思议。
此二，广明不思议解脱力用。文三：初明理妙，二明智证，三明理智合故有不思议广大之用。此初也。言诸佛菩萨者，非二乘所证之解脱，盖是淫怒痴性即是解脱，缚脱不二之解脱也。肇曰：夫有不思议之迹显于外，必有不思议之德著于内。覆寻其本，权智而已乎。何则？智无幽而不烛，权无德而不修。无幽不烛，故理无不极；无德不修，故功无不就。功就在乎不就，故一以成之；理极存乎不极，故虚以通之。所以智周万物而无照，权积众德而无功，冥寞无为而无所不为，此不思议之极也。钜细相容，殊形并应，此盖耳目之粗迹，讵足以言乎？然因末以示本，托粗以表微，故因借座略显其事耳。
此二，明实慧证理。肇曰：七住法身已上，乃得解脱。
以须弥之高广，内芥子中无所增减。须弥山王本相如故，而四天王忉利诸天不觉不知己之所入。唯应度者，乃见须弥入芥子中。是名不可思议解脱法门。又以四大海水入一毛孔，不娆鱼鳖鼋鼍水性之属，而彼大海本相如故，诸龙鬼神阿修罗等不觉不知己之所入。于此众生亦无所娆。又，舍利弗！住不可思议解脱菩萨断取三千大千世界，如陶家轮着右掌中，掷过恒河沙世界之外，其中众生不觉不知己之所往，又复还置本处，都不使人有往来想，而此世界本相如故。又，舍利弗！或有众生乐久住世而可度者，菩萨即演七日以为一劫，令彼众生谓之一劫。或有众生不乐久住而可度者，菩萨即促一劫以为七日，令彼众生谓之七日。又，舍利弗！住不可思议解脱菩萨以一切佛土严饰之事集在一国，示于众生。又，菩萨以一佛土众生置之右掌，飞到十方，遍示一切而不动本处。又，舍利弗！十方众生供养诸佛之具，菩萨于一毛孔皆令得见。又，十方国土所有日月星宿于一毛孔普使见之。又，舍利弗！十方世界所有诸风，菩萨悉能吸着口中而身无损，外诸树木亦不摧折。又，十方世界劫尽烧时，以一切火内于腹中，火事如故而不为害。又，于下方过恒河沙等诸佛世界，取一佛土举着上方过恒河沙无数世界，如持针锋，举一枣叶，而无所娆。又，舍利弗！住不可思议解脱菩萨能以神通现作佛身：或现辟支佛身，或现声闻身，或现帝释身，或现梵王身，或现世主身，或现转轮王身。又，十方世界所有众声，上中下音皆能变之，令作佛声，演出无常、苦、空、无我之音，及十方诸佛所说种种之法，皆于其中普令得闻。舍利弗！我今略说菩萨不可思议解脱之力。若广说者，穷劫不尽。
此三，明智与理合有大用。理既大小不二，外用亦能须弥入芥子中。延促彼此，高下往来，例皆然也。妙用无穷，略出十五事以示物耳。睿曰：此所辩于神通也。不思议即是神通，有神通非不思议。何者？若减须弥而入芥子，增芥子而受须弥，是神通二乘亦有，非不思议。故此中言大小相容而无所增减，遍至十方而不动本处。据事而观，渊不可测，故曰不思议也。
是时大迦叶闻说菩萨不可思议解脱法门，叹未曾有。谓舍利弗：譬如有人于盲者前现众色像，非彼所见。一切声闻闻是不可思议解脱法门，不能解了，为若此也。
此下四，明迦叶抑小扬大，令发大心。文五。此初，伤声闻不解，如盲人也。
智者闻是，其谁不发阿耨多罗三藐三菩提心。
二，叹智发心也。
我等何为永绝其根？于此大乘已如败种。一切声闻闻是不可思议解脱法门，皆应号泣，声振三千大千世界。
此三，自念绝分，故应号泣。
一切菩萨应大欣庆，顶受此法。
此四，思彼堪受也。肇曰：迦叶将明大小之殊，抑扬时听，故非分者宜致望绝之泣，已分者宜怀顶受之欢也。
若有菩萨信解不可思议解脱法门者，一切魔众无如之何。
五，劝信。肇曰：但能信解，魔不能娆，而况行应者乎！
大迦叶说是语时，三万二千天子皆发阿耨多罗三藐三菩提心。
此五，明睹斯神力，发大心也。
尔时维摩诘语大迦叶：仁者！十方无量阿僧祇世界中作魔王者，多是住不可思议解脱菩萨以方便力教化众生，现作魔王。
此六，净名述成。文四：初正述，二释所以，三举喻，四结成。初举二缘，此初，作魔王。肇曰：因迦叶云信解不可思议者，魔不能娆，而十方亦有信解菩萨为魔所娆者，将明不思议大士所为自在，欲进始学，故现为魔王，非魔之所能也。此亦明不思议，亦成迦叶言意。
又，迦叶！十方无量菩萨或有人从乞手足耳鼻，头目髓，血肉皮骨，聚落城邑，妻子奴婢，象马车乘，金银琉璃，车磲玛瑙，珊瑚琥珀，真珠珂贝，衣服饮食，如此乞者，多是住不可思议解脱菩萨以方便力而往试之，令其坚固。
此二，乞以试人。如哥利王割截身体，无我无人，此事理俱极，方证圣道，故现试也。
所以者何？住不可思议解脱菩萨有威德力，故行逼迫，示诸众生如是难事。凡夫下劣，无有力势，不能如是逼迫菩萨。
此二，释不思议大士内无三毒，有力能试。凡夫及地前二乘下劣位人，皆不能也。肇曰：截人手足，离人妻子，强索国财，生其忧悲，虽有目前小苦而致永劫之大安。是由深睹人根，轻重相推，见近不及远者，非其所能为也。
譬如龙象蹴踏，非驴所堪。
此三，喻也。肇曰：能不能为喻。象之上者，名曰龙象也。
是名住不可思议解脱菩萨智慧方便之门。
此四，结。肇曰：智慧远通，方便近导，异迹所以形众庶所以成。物无不由，而莫之能测。故权智二门，为不思议之本也。
众缘生故，理无真宰。缘之起慈，故目品也。文三：此品广上实疾空观门，佛道品广上大悲涉假门，不二法门、香积品广上中观体用门。
尔时文殊师利问维摩诘言：菩萨云何观于众生？
此品文二：先明大乘空行成，二明天女散花拣二种解脱证空不同。前文有四：一观众生空，二空具四无量心，三考善缘之可增，四穷惑源之本妄。初文二。此初，问也。肇曰：悲疾大士自调之观，微言幽旨亦备之前文矣。然法相虚玄，非有心之所睹；真观冥默，非言者之所辩。而云不证涅槃与群生同疾，又现不思议其迹无端，或为魔王逼迫初学，斯皆自调大士之所为也。自调之观，彼我一空。然其事为喻，乃更弥甚。至令希宗者，或亡言之致；存彼己者，增众生之见。所以无言之道难为也。近取诸喻，远况真观，以去时人封言之累，故生斯问。
维摩诘言：譬如幻师见所幻人，菩萨观众生为若此。如智者见水中月，如镜中见其面像，如热时炎，如呼声响，如空中云，如水聚沫，如水上泡，如芭蕉坚，如电久住。
此上答众生空。既为妄心所变，妄业所牵，妄情所受，离妄则真，故广假喻显理也。此初十喻，假有故空也。肇曰：幻师观幻，知其非真；大士观众生，有若此也。生曰：非不有幻人，但无实人耳。既无实人，以悟幻人亦无实矣。苟幻人之不实，众生岂独实哉。
如第五大，如第六阴，如第七情，如十三入，如十九界，菩萨观众生为若此。
此二，约五法喻本无故空。四大有实，第五本无，余数亦然。肇曰：经有定数。
如无色界色，如燋谷牙。
此下十五喻，假名故空。
此云入流，离五见流入圣道流，故无身见。
此云不来，不受欲界胎生也。
此云煞贼，煞三毒也。
肇曰：七住得无生忍，心结永除，况毁禁粗事。
肇曰：唯有如来，结习永尽。
如盲者见色，如入灭尽定出入息，如空中鸟迹，如石女儿，如化人烦恼，
肇曰：心驰动于内，息出入于外。心相既灭，故息无出入也。
如梦所见已悟，如灭度者受身，
肇曰：未有入涅槃而复受身者。
如无因之火，菩萨观众生为若此。
肇曰：火必因钻。
文殊师利言：若菩萨作是观者，云何行慈？
此二，文殊下明大乘空具四无量也。大品云：般若虽空，一心具足万行。若小乘空，但断惑而已。初文二，此初，问也。肇曰：慈以众生为缘。若无众生，慈心何寄乎？明真慈无缘而不离缘，成上无相真慈义也。
维摩诘言：菩萨作是观已，自念我当为众生说如斯法，是即真实慈也。
此二，净名答。文二：初标答，二广释。此初也。慈名与乐。法身常乐，众生共有，由迷我相，计着生死。大士为说我人本空，众生如幻，令见法身，名真与乐。可谓真慈。岂比夫衣食哺养，人天乐果，二乘涅槃，为至乐哉，为真慈哉。
行寂灭慈，无所生故。行不热慈,无烦恼故。
此二，广就万行明慈。若能令彼悟众生空，得无生忍，万行寂灭，即是与寂灭慈也。已下万行皆因悟理，理悟即万德自圆、法身常乐，故名慈也。不热慈者，既证无生，离烦恼热也。
行等之慈，等三世故。
有生灭也，三世殊途；无生灭也，三世自等也。
行无诤慈，无所起故。
既证法性一如无诤，烦恼诸边无所起也。
行不二慈，内外不合故。
既证无相，内外自空，故不合也。
行不坏慈，毕竟尽故。
既得无生，烦恼永寂，万行真常，故不退坏。
行坚固慈，心无毁故。
既悟无生，真心无毁也。
行清净慈，诸法性净故。
照本无生，法身自净。
行无边慈，如虚空故。
取相故功德有边，证无相故空无边也。
行阿罗汉慈，破结贼故。
阿罗汉，此云煞贼。得无生忍，结贼自丧也。
行菩萨慈，安众生故。
既得无生，行无缘慈能利一切。
行如来慈，得如相故。
既悟法身去来相如，令悟如相，名如来慈。
行佛之慈，觉众生故。
既自觉无生，必能觉未觉者。
行自然慈，无因得故。
法身真常，妄惑所覆，除妄修因，非真要修。
行菩提慈，等一味故。
菩提无相，怨亲平等，故一味也。
行无等慈，断诸爱故。
既证法身，超然绝待，离爱着也。
行大悲慈，导以大乘故。
令悟无生，超度众苦，名大乘也。
行无厌慈，观空无我故。
既亡彼我，疲厌永绝，与乐济人，不休息也。
行法施慈，无遗惜故。
令悟真空，名为法施。理含万德，故无遗惜。
行持戒慈，化毁禁故。
悟空法身尸罗自净。悲愿既满，能化毁禁。
行忍辱慈，护彼我故。
谛见无生，彼我自绝，谁云彼辱，孰是我忍。
行精进慈，荷负众生故。
有我则疲于化人，无生则荷物不倦也。
行禅定慈，不受味故。
摄心住禅，禅悦为味。悟心无生，味无味也。
行智慧慈，无不知时故。
无生正观，了本妄除。对病皆药，悉知时故。
行方便慈，一切示现故。
既证无相法身，故能随物现相也。
行无隐慈，直心清净故。
中道正观，理无曲隐，永离二边，故云直心。
行深心慈，无杂行故。
无生正观，唯趣佛行，不杂二乘。
行无诳慈，不虚假故。
观空见真，称理无虚也。
行安乐慈，令得佛乐故。
无生正观，必得佛果。什曰：梵本云住涅槃乐也。
菩萨之慈，为若此也。
结也。上慈名虽殊，俱出正观。经云：般若虽空，一心具足万行。是为说法空，令悟万行，得菩提乐，名菩萨慈。
文殊师利又问：何谓为悲？答曰：菩萨所作功德，皆与一切众生共之。
二，问答悲也。肇曰：哀彼长苦，不自计身。所积众德，愿与一切。先人后己，大悲之行。
何谓为喜？答曰：有所饶益，欢喜无悔。
三，问答喜也。肇曰：自得法利，与众同欢，欣于彼己俱得法悦，谓之喜也。
何谓为舍？答曰：所作福祐，无所悕望。
四，问答舍也。肇曰：大悲苦行，忧以之生；慈喜乐行，喜以之生。忧喜既陈，则爱恶微起，是以行者舍苦乐行，平观众生。大乘正舍，行报俱亡，故无所悕望也。三等俱无相无缘，与慈同行。慈行既备，类之可知。
文殊师利又问：生死有畏。菩萨当何所依？
此三，六重问答，本积善之可增。复次，菩萨空行化物度人。故次问弘誓令坚固也。四弘誓愿，文即为四。此初，二问答众生无边誓愿度也。肇曰：生死为畏，畏莫之大。悲疾大士何所依恃，而能永处生死、不以为畏乎？
维摩诘言：菩萨于生死畏中，当依如来功德之力。
二，答也。肇曰：生死之畏，二乘所难。自不依如来功德力者，孰能处之！什曰：亦以念为依，亦以求趣为依。又解：上云菩萨行成，皆是诸佛威神之所建立也。
文殊师利又问：菩萨欲依如来功德之力，当于何住？
二问也。
答曰：菩萨欲依如来功德力者，当住度脱一切众生。
二答也。肇曰：住化一切，则其心广大。广大其心，则所之无难。此住佛功德力之谓也。又解：住大悲心，诸佛护念。
又问：欲度众生，当何所除？
二问也。
答曰：欲度众生，除其烦恼。
二答也。此二，明烦恼无边，誓愿断也。济物之大，断惑为先。惑因既亡，生死自度。
又问：欲除烦恼，当何所行？
问也。
答曰：当行正念。
答也。此三，善法无边誓愿学。生曰：夫有烦恼出于惑情耳。便应观察法理以遣之也。然始观之时，见理未明，心不住理，要须念力，然后得观也。又解：始于正念，终圆万善。又解：万善不邪，皆正念也。
又问：云何行于正念？
问也。
答曰：当行不生不灭。
答也。此下二问答。无上佛道誓愿成也。不善永息，善法圆满，佛道成也。肇曰：正念谓正心念法。审其善恶，善者增而不灭，恶者灭令不生。
又问：何法不生？何法不灭？答曰：不善不生，善法不灭。
问答成上可见。
又问：善、不善，孰为本？
此四，六重问答。穷惑源之本妄，悟妄即自性空矣。不同二乘断惑证空。惑次第配五住烦恼，理亦可然，随文亦好。此问二也。肇曰：既知善之可生，恶之可灭，将两舍以求宗，故逆寻其本也。生曰：一善一恶者迭为根本，永无制也。要当求其大原而观之者，然后制矣。
答曰：身为本。
答也。肇曰：善恶之行，非身不生。生曰：所以为善恶者，为身故也。又云：见一处住地烦恼也。
又问：身孰为本？答曰：欲贪为本。
二，问答也。肇曰：爱为生本，长众结缚。凡在有身，靡不由之。又云：欲爱住地也。
又问：欲贪孰为本？答曰：虚妄分别为本。
三，问答也。肇曰：法无美恶，虚妄分别谓是美恶。美恶既形，则贪欲是生也。又云：色爱住地也。
又问：虚妄分别孰为本？答曰：颠倒想为本。
四，问答也。肇曰：法本非有，倒想为有。既以为有，然后适其美恶，谓之分别。又云：有爱住地也。
又问：颠倒想孰为本？答曰：无住为本。
此五，问答也。无明住地，妄心构立，无别依住，故名无住。肇曰：心犹水也。静则有照，动则无鉴。痴爱所浊，邪风所扇，涌溢波荡，未始暂住。以此观法，何住不倒。譬临面涌泉而责以本状者，未之有也。倒想之兴本乎？不住义存于此乎？
又问：无住孰为本？答曰：无住则无本。
此穷无，明无依本也。肇曰：若以心动为本，则有有相。理极初动，更无本也。若以无法为本，则有因无生。无不因无故，更无本。
文殊师利！从无住本立一切法。
此明一切法妄也。肇曰：无住故倒想，倒想故分别，分别故贪欲，贪欲故有身。既有身也，则善恶并陈。善恶既陈，则万法斯起，自兹已往，言数不能尽也。若善得本，则众末可除矣。
时维摩诘室有一天女，见诸大人闻所说法，便现其身，即以天花散诸菩萨，大弟子上。
此下第二明天女、大士、身子。小乘论二种解脱证用不同。委曲料简，知大小之悬殊，便归宗矣。大文分七：一、明二种解脱习尽不同。二、止此室下约理明即、不即异。三、于三乘下约教明乘无乘异。四、转女身下就相明转、不转异。五、没生下就报明生灭、不生灭异。六、久如下就修明得、不得异。七、净名述其本迹。初文有七：第一散花供养，二、有堕、不堕，三、神力去花，四、天问所以，五、答不如法，六、弹诃解脱释，七、结惑尽不同。此初也。肇曰：天女即法身大士，常与净名共弘大乘不思议道，故现为宅神，同处一室。见大众集，闻所说法，故现身散花，欲以生论也。
花至诸菩萨即皆堕落，至大弟子便着不堕。
二者有堕，不堕。生曰：虽天力使然，而招之自有在矣。
一切弟子神力去花，不能令去。
三，去花也。肇曰：将辨大小之殊，故使花若此。
尔时天问舍利弗：何故去花？
四，问去花意。
答曰：此花不如法，是以去之。
五，答不如法。肇曰：香花着身非沙门法，是以去之。生曰：不如律法也。
天曰：勿谓此花为不如法。所以者何？是花无所分别，仁者自生分别想耳。
此六，弹诃。文四：初、明花无分别，二、明如法不如法，三、菩萨不着，四、二乘便着。此初也。什曰：花性本无二，故无分别也。生曰：花性无实。岂有如法、不如法之分别哉。肇曰：花岂有心于堕、不堕乎？分别之想出自仁者耳。
若于佛法出家有所分别，为不如法，若无所分别，是则如法。
二明如法不如法。身子以犯戒为不如法，大士以分别持戒为不如法。生曰：若体花理无好恶者，乃合律之法耳。
观诸菩萨花不著者，已断一切分别想故。
三，明菩萨离分别习故不着。不二法门品明菩萨于漏无漏，为无为等，皆亡分别。入不二法门得无生忍，意皆然也。
譬如人畏时，非人得其便。
四，明小乘便着。文三。此初，喻也。生曰：恐畏之时，情既怯弱，故得便矣，
如是弟子畏生死故，色、声、香、味、触得其便也。
二，合喻也。菩萨生死即涅槃，故大悲无畏；小乘生死异涅槃，故畏生死。又有分别故习气不亡，六尘得便也。生曰：苟曰恶之，好得便矣。
已离畏者，一切五欲无能为也。
三，结也。生曰：既已离恶，正使五情所欲陈列于前，不复能使之好矣。
结习未尽，花着身耳。结习尽者，花不着也。
此七，结拣。生曰：向恶花去之，虽非结病，然是其习矣。习尚招花着身而不可去，况有结乎？
舍利弗言：天止此室，其已久如？
此下二，约理体明即不即拣，文三：初、文字离不离，二、烦恼断不断，三、解脱证不证。此初问答，解释八种分别。此身子问也。肇曰：止净名大乘之室久近，妙辩若此乎。
答曰：我止此室，如耆年解脱。
二，天答也。身子以执身止室问，天以闻法故悟心止解脱答。肇曰：将明第一无久近之义，故以解脱为喻。解脱即无为解脱也。
舍利弗言：止此久耶？
三，身子未喻答意，故重问也。
天曰：耆年解脱亦何如久？
四，天重问也。肇曰：逆问其所得，令自悟也。耆年所得无为解脱，宁可称久乎？
舍利弗默然不答。
五，身子自思解脱无久近，故默。
天曰：如何耆旧大智而默？
六，天问所以。肇曰：五百弟子，仁者智慧第一，默然何耶？
答曰：解脱者无所言说，故吾于是不知所云。
七，身子已离三界惑，得心解脱，永绝言数，故言不知所云。
天曰：言说文字皆解脱相。
八，天辩不思议解脱即文字也。文三。此初，标文字即解脱。肇曰：舍利弗以言文为失，故默然无言。谓顺真解，未能语默齐致、触物无碍。故天说等解以晓其意。
所以者何？解脱者不内不外不在两间，文字亦不内不外不在两间。是故，舍利弗！无离文字说解脱也。
此二，解释所以。肇曰：法之所在，极于三处。三处求文字解脱俱不可得。如何欲离文字别说解脱乎？
所以者何？一切诸法是解脱相。
三，明诸法等解。肇曰：万法虽殊，无非解相，岂文字之独异也。
舍利弗言：不复以离淫怒痴为解脱乎？
此下二，明断、不断别。文二。初，问也。肇曰：二乘结尽为解脱，闻上等解乖其本趣，故致斯问。
天曰：佛为增上慢人说离淫怒痴为解脱耳。若无增上慢者，佛说淫怒痴性即是解脱。
二，答也。增上慢者，未得谓得也。身子据小乘所证非增上慢，自谓共佛同坐解脱床名增上慢也。既未悟缚脱平等，故为说离缚为脱。若大士非增上慢者，为说即缚性脱，入不二法门也。
舍利弗言：善哉，善哉！天女！汝何所得，以何为证，辩乃如是？
三，明证、不证别。文二。此初，问也。肇曰：善其所说，非己所及，故问得何道、证何果，辩乃如是乎？
天曰：我无得无证，故辩如是。
答文二。此初，正答。二乘舍缚求脱，故有得证。大士悟缚脱平等，非缚非脱，故无得无证。既智穷不二之门，故辩无碍也。
所以者何？若有得有证者，则于佛法为增上慢。
二，反斥。肇曰：若见己有得，必见他不得，此于佛平等之法犹为增上慢人，何能致无碍之辩乎？
舍利弗问天：汝于三乘为何志求？
此下三，约教明乘、无乘别也。小乘有法执，故有差别乘。大乘不二平等，故无乘之乘。文二。此初，问也。肇曰：上云无得无证，未知何乘，故复问也。
天曰：以声闻法化众生故，我为声闻。以因缘法化众生故，我为辟支佛。以大悲法化众生故，我为大乘。
二，答。文二：一总约化缘答，二别约今缘答。此初也。肇曰：大乘之道无乘之乘。为彼而乘，吾何乘也。生曰：随彼为之，我无定也。又解：法花方便说三，意同此也。
舍利弗！如人入瞻卜林，唯嗅瞻卜不嗅余香。如是，若入此室，但闻佛功德之香，不乐闻声闻辟支佛功德香也。
此二，约今缘。文四：一明今缘唯一，二所化乐大，三室无小法，四约室显法。此初也。肇曰：无乘不乘，乃为大乘。故以香林为喻，明净名之室不杂二乘之香。止此室者，岂他嗅哉。
舍利弗！其有释梵四天王诸天龙鬼神等入此室者，闻斯上人讲说正法，皆乐佛功德之香，发心而出。
二，明所化皆乐大也。
舍利弗！吾止此室十有二年。初不闻说声闻辟支佛法，但闻菩萨大慈大悲不可思议诸佛之法。
三，明室无小法。肇曰：大乘之法皆不可思议。上问止室久近，欲生论端，故答以解脱。今言实年，以明所闻之不杂也。生曰：诸天鬼神暂入此室，尚无不发大意而出。况我久闻妙法乎。然则不能不为大，非能为大矣。
舍利弗！此室常现八未曾有难得之法。
此四，明未曾有室不说二乘之法也。文三：标、释、结。此初，标也。
何谓为八？此室常以金色光照，昼夜无异，不以日月所照为明，是为一未曾有难得之法。此室入者不为诸垢之所恼也，是为二未曾有难得之法。此室常有释梵四天王他方菩萨来会不绝，是为三未曾有难得之法。此室常说六波罗蜜不退转法，是为四未曾有难得之法。此室常作天人第一之乐弦，出无量法化之声，是为五未曾有难得之法。此室常有四大宝藏，众宝积满，赒穷济乏，求得无尽，是为六未曾有难得之法。此室释迦牟尼佛、阿弥陀佛、阿閦佛、宝德、宝炎、宝月、宝严、难胜、师子响、一切利成，如是等十方无量诸佛，是上人念时，即皆为来广说诸佛秘要法藏，说已还去，是为七未曾有难得之法。此室一切诸天严饰宫殿，诸佛净土皆于中现，是为八未曾有难得之法。
此下二，列不思议事，如文可见。大士所陈，必有所表。金色光照昼夜不二，表大乘寂照无生灭也。二、诸垢不恼，表真空之室入者无垢。三、释梵常会，表无缘大悲常与物会。四、常说不退，表游真寂路万行无退。五、法化之乐，表住此理者，言皆称法。六、四大宝藏，表住法宝藏慈济无尽。七、诸佛念来，表佛理在心，念之便至。八、宫殿净土，表凡圣所居不离法性。
舍利弗！此室常现八未曾有难得之法。谁有见斯不思议事，而复乐于声闻法乎？
三，结无小法也。肇曰：显室奇特之事，以成香林之义也。
舍利弗言：汝何以不转女身？
此下第四，就相明转不转异。小乘执相，定有所转；大乘相本无相，故转无所转也。此初，问也。肇曰：以无碍之智，受有碍之身，而不转舍，何耶？
天曰：我从十二年来，求女人相了不可得，当何所转？
二，答。文三：一、明不转。二、明转。三、明非转非不转。初中有四：一、明无转。二、反问。三、答。四、诃弹。此初也。肇曰：止此室来所闻正法，未觉女人异于男子，当何所转？天悟女相，岂十二年而已乎？欲明此室纯一等教，无有杂声，故齐此为言耳。
譬如幻师化作幻女。若有人问何以不转女人身，是人为正问不？
二，反问。
舍利弗言：不也。幻无定相，当何所转。
三，答不可转也。
天曰：一切诸法亦复如是，无有定相。云何乃问不转女身？
四，诃弹也。肇曰：万物如幻，无有定相。谁好谁丑，而欲转之乎？
即时天女以神通力，变舍利弗令如天女。天自化身如舍利弗，而问言：何以不转女身？
二，明转而无转也。文四：一问，二答，三解释，四引证。此初，明转身而问也。肇曰：将成幻化无定之义，故现变而问，令其自悟也。
舍利弗以天女像而答曰：我今不知何转而变为女身。
二，答也。肇曰：吾不知所以转而为此身，如之何复欲转之乎？
天曰：舍利弗！若能转此女身，则一切女人亦当能转。如舍利弗非女而现女身，则一切女人亦复如是，虽现女身而非女也。
三，解释。若身子自悟虽神通变女而实性非女，亦悟一切女人虽妄心变女而法性非女。又知天女虽大悲现女而法身非女。若能悟女非女，一切女人亦复如是，名为转也。肇曰：如舍利弗实非女而今现是女像，实非女也。男无定相，类以可知矣。
是故，佛说一切法非男非女。
四，引证可见。
即时天女还摄神力，舍利弗身还复如故。天问舍利弗：女身色相今何所在？
三，明非转非不转。文四。此初，问也。肇曰：将推女相之所在，故复身而问也。
舍利弗言：女身色相无在无不在。
二，答也。肇曰：欲言有在，今现无相；欲言无在，向复有相。幻化无定，莫知所在也。
天曰：一切诸法亦复如是，无在无不在。
三，天印许也。
夫无在无不在者，佛所说也。
四，引证。肇曰：岂唯女相无在，诸法皆尔。称佛说者，以明理不可易。
舍利弗问天：汝于此没当生何所？
此五，就报明生灭、不生灭异。二乘业生，故有生没，菩萨法身，故无生没。文四。此初也。肇曰：既知现相之无在，又问当生之所在。
天曰：佛化所生，吾如彼生。
二，答也。法身无生之生，如幻化也。
曰：佛化所生，非没生也？
三，难也。
天曰：众生犹然，无没生也。
四，顺释。肇曰：岂我如化，物无非化也。
舍利弗问天：汝久如当得阿耨多罗三藐三菩提？
此六，就修明得、不得异。小乘进修，有断有得；大乘无相无修，无证无得。文二：初问，二难无得。前中文五。此初，问也。肇曰：身相没生，可如幻化；菩提真道，必应有实。故问久如当成。
天曰：如舍利弗还为凡夫，我乃当成阿耨多罗三藐三菩提。
二，答。肇曰：取其必无也。
舍利弗言：我作凡夫，无有是处。
三，非其言也。肇曰：圣人还为凡夫，何有是处。
天曰：我得阿耨多罗三藐三菩提，亦无是处。
四，例也。肇曰：彼圣为凡夫，我成菩提道，无有是处也。
所以者何？菩提无住处，是故无有得者。
五，释。无所得故为得。肇曰：菩提之道，无为无相，自无住处，谁有得者。
舍利弗言：今诸佛得阿耨多罗三藐三菩提，已得当得，如恒河沙，皆谓何乎？
此二，难无得。身子不了无所得故为得，故有此难。文三。此初，据得而难。
天曰：皆以世俗文字数故，说有三世。非谓菩提有去、来、今。
二，约理答。肇曰：世俗言数有三世得耳，非菩提第一真道有去、来、今。
天曰：舍利弗，汝得阿罗汉道耶？
三，假小况大。文三。此初，问也。肇曰：罗汉入无漏心，不见有得；入有漏心，则见有得。今问以第九解脱自证成道时见有得耶？欲令自悟无得义耳。
曰：无所得故而得。
二，答也。谓断九地惑故无得，得第九解脱故而得。
天曰：诸佛菩萨亦复如是，无所得故而得。
三，况大。谓诸佛菩萨悟本无所得故而得。
尔时维摩诘语舍利弗：是天女曾已供养九十二亿佛，已能游戏菩萨神通，所愿具足，得无生忍，住不退转。以本愿故，随意能现，教化众生。
此七，净名述其悲愿现生。肇曰：上但即言生论，未知其道深浅。净名傍显其实，以生众会敬信之情也。
此二，广上大悲权假也。诸佛以悲化为道故，六道、二乘皆佛道也。睿曰：上以天女内体妙慧而托质陋形，未达之流所以生惑，欲因其所惑，广明大士莫碍之道。品文三：初问通达佛道，次明如来种，后、明眷属家业。初文有五：一问，二答，三征，四释，五结。
尔时文殊师利问维摩诘言：菩萨云何通达佛道？
此初，问也。肇曰：诸佛之道以无得为得。其道虚玄，非常行之所通，通之必有以，故问所以通。
维摩诘言：若菩萨行于非道，是为通达佛道。
二，答也。什曰：凡非其实而处之，皆名非道。肇曰：以道为道，非道为非道者，爱恶并起，垢累滋彰。何能通心妙旨，达平等之道乎？若能不以道为道，不以非道为非道者，则是非绝于心，遇物斯可乘矣。所以处是无是是之情，乘非无非非之意。故能美恶齐观，履逆常顺，和光尘劳，愈晦愈明。斯可谓达平等无碍佛道乎？
又问：云何菩萨行于非道？
此三，重征问也。
答曰：菩萨行五无间而无恼恚。
此下四，广释。文有九类。此初，恶趣非道也。五无间者，煞父，煞母，煞阿罗汉，出佛身血，破法轮僧。初二违恩，后三背德，故名逆也。睿曰：夫法身大士内秉冲虚，外权道俗，是非俱乘，逆顺斯入，善恶反论，靡不通达，和光尘秽而真心常寂。和光同秽，故能行五无间；真心常寂，故能而无恼恚。乃至不断生死，是名和光；现于涅槃，所谓常寂。类皆然也。
至于地狱，无诸罪垢。
肇曰：罪垢，地狱因也。示受其报，实无其因。
至于畜生，无有无明，憍慢等过。
肇曰：痴慢偏，多堕畜生。
至于饿鬼，而具足功德。
肇曰：悭贪无福，多堕饿鬼。
行色、无色界道，不以为胜。
二，善趣也。无想非想，外道计着，以为涅槃第一最胜。菩萨和光，知其卑陋。肇曰：上二界道，受有之因。虽同其行，知其卑陋。
示行贪欲，离诸染着。示行瞋恚，于诸众生无有恚碍。示行愚痴而以智慧调伏其心。
三，三毒也，肇曰：行三毒而不乖三善也。
示行悭贪而舍内外所有，不惜身命。示行毁禁而安住净戒，乃至小罪犹怀大惧。示行瞋恚而常慈忍。示行懈怠而勤修功德。示行乱意而常念定。示行愚痴而通达世间、出世间慧。
四，十蔽也。肇曰：示行六蔽而不乖六度。
示行谄伪而善方便随诸经义。
第七方便。肇曰：外现随俗谄诈，内实随经方便。
示行憍慢而于众生犹如桥梁。
八愿度也。肇曰：使物皆蹈我上，取卑下之极也。
示行诸烦恼而心常清净。
九力度也。肇曰：烦恼显于外，心净著于内。
示入于魔而顺佛智慧不随他教。
十智度也。肇曰：外同邪教，内顺正慧。
示入声闻而为众生说未闻法。
五，二乘。肇曰：声闻不从人闻不能自悟，况能为人说所未闻也。
示入辟支佛而成就大悲，教化众生。
肇曰：大悲，大乘法，非辟支佛所能行也。
示入贫穷而有宝手功德无尽。
六杂报也。肇曰：手出自然宝，躬穷无尽。
示入形残而具诸相好，以自庄严。示入下贱而生佛种姓中，具诸功德。
外现形残，内圆法相。外示下贱，内宿殖德本，生佛种性也。
示入羸劣丑陋而得那罗延身，一切众生之所乐见。
肇曰：那罗延，天力士名也。端正姝妙，志力雄猛。
示入老病而永断病根，超越死畏。
肇曰：法身大士生死永尽，况老病乎。
示有资生而恒观无常，实无所贪。示有妻妾彩女而常远离五欲淤泥。现于讷钝而成就辩才，总持无失。示入邪济而以正济度诸众生。
七，异道。肇曰：津河可渡之处名正济。险诳处名邪济。佛道名正济，外道名邪济也。
现遍入诸道而断其因缘。
八，生死六道。肇曰：遍入异道，岂曰慕求，欲断其因缘耳。
现于涅槃而不断生死。
九，涅槃。肇曰：现身涅槃而方入生死。
自上所列于菩萨皆为非道，而处之无碍，乃所以为道。故曰通达佛道。
文殊师利，菩萨能如是行于非道，是为通达佛道。
此五结也。
于是维摩诘问文殊师利：何等为如来种？
二，问如来种也。文五：一问，二答，三征，四释，五叹述。此初也。前生死虽非道，菩萨化之为佛道；今烦恼虽生死种，众生悟之为如来种也。
文殊师利言：有身为种，
二，答。文二。初列十法增数可知。此一法也。肇曰：有身见也。夫心无定所，随物而变，在邪而邪，在正而正。邪正虽殊，其种不异。何则？变邪而正，改恶而善。岂别有异邪之正，异恶之善？超然无因，忽尔自得乎。然则正因邪起，善因恶生，故曰众结烦恼为如来种也。
二，法门也。什曰：向总说，此开为二门也。一切结属二，故偏举二门也。自下次第广开。又解文云：无明性即是明。又云：不灭痴爱，起于明脱。
贪恚痴为种，四颠倒为种，五盖为种，六入为种。
如常数。
七法也。欲界人天，初识住。劫初初禅，二识住。二禅，三识住。三禅，四识住。空处，五识住。识处，六识住。无所有处，七识住。什曰：识住者，识得安住也。识念分明，无有恼患无坏者，是为识住。恶趣则苦痛坏，四禅无想坏，非想灭定坏，亦彼地心想微昧，念不分明，故识不安住。
八法也。谓邪见，邪思维等。
九法也。什曰：爱我怨家，憎我知识，恼我己身。一世则三，三世为九也。义云：九结也。
十法也。谓煞生等如前。以要言之，六十二见及一切烦恼皆是佛种。二，总结也。迷理为见，着事为烦恼。肇曰：尘劳众生即成佛道，故是佛种。生曰：夫大乘之悟，本不近舍生死，远更求之也。斯为在生死事中，即用其实为悟始者，岂非佛之萌芽起于生死事哉！
曰：何谓也？
三，征也。肇曰：夫妙极之道，必有妙极之因。而曰尘劳为种者，何也？
答曰：若见无为入正位者，不能复发阿耨多罗三藐三菩提心四，解释也。文三：初法，次喻，后结。此初也。既烦恼性即菩提性，而二乘断烦恼见无为，妄安涅槃之乐，故自绝大心。凡夫为生死所迫，慕胜心猛故能发大志也。生日：以现事明之，见无为入正位者，苦忍已上，结使已断，既至其所，始为见之。以本欲舍生死求悟，悟则在生死外矣。无复不舍，即悟之义，故不能复发菩提心也。
譬如高原陆地不生莲花，卑湿淤泥乃生此花。如是见无为入正位者，终不复能生于佛法，烦恼泥中乃有众生起佛法耳。
此二，喻也。文二。此初，喻烦恼泥中有菩提莲花也。二乘舍之证无为，如高原也。
又如殖种于空终不得生，粪壤之地乃能滋茂。如是入无为正位者不生佛法。起于我见如须弥山，犹能发于阿耨多罗三藐三菩提心，生佛法矣。
此二，喻我见之地生滋茂慧芽，二乘断灭诸见，如空中种也。
是故当知，一切烦恼为如来种。譬如不下巨海，则不能得无价宝珠，如是不入烦恼大海，则不能得生一切智宝。
此下结，文三，可见。若悟烦恼性，得菩提智；如不离大海，得无价宝珠。二乘舍烦恼求菩提，如人舍大海求无价宝，其可得乎？
尔时大迦叶叹言：善哉，善哉！文殊师利！快说此语，诚如所言，尘劳之畴为如来种。
此下五，迦叶叹述。文四：一总叹领解，二述其得失，三举喻自伤，四结无反覆。此初也。文殊诃意，以实相真理，烦恼即菩提，舍之则非正求也。今迦叶领意。夫求菩提三无数劫，久住生死、广度众生、满弘誓愿。今阿罗汉已断烦恼，不受后有，于大悲愿永绝因缘，如根败之士。凡夫业惑犹在，生死未亡，若能发菩提心，即能满三祇劫，克终悲愿，故不断三宝，能报佛恩。法华经迦叶述云：世尊往昔说法，我时在座。但念空、无相、无作，于菩提法，净佛国土，成就众生心不喜乐。所以者何？世尊令我等出于三界、得涅槃证。又今我等年已朽迈，于佛教化菩萨不生好乐之心。今闻授声闻记，深自庆幸无量珍宝不求自得。此而推之往昔说法，于菩萨法生绝分想，即今之此叹也。
我等今者不复堪任发阿耨多罗三藐三菩提心，乃至五无间罪犹能发意生于佛法，而今我等永不能发。
此述得失。声闻结尽不堪，五逆惑在能发也。
譬如根败之士，其于五欲不能复利；如是声闻诸结断者，于佛法中，无所复益，永不志愿。
三，举喻自伤。五根若败，不能欲五尘也。
是故，文殊师利！凡夫于佛法有反覆，而声闻无也。所以者何？凡夫闻佛法能起无上道心，不断三宝。正使声闻终身闻佛法、力无畏等，永不能发无上道意。
四，结无反覆。凡夫能成菩提以报佛恩。二乘息灭而永断也。
尔时会中有菩萨名普现色身，问维摩诘言：居士！父母妻子，亲戚眷属，吏民知识悉为是谁？奴婢僮仆，象马车乘皆何所在？
三，明资生眷属。无上法身非一真所成。万行为资生，万德为眷属，方能成就。此初问也。肇曰：净名权道无方，隐显难测，外现同世家属，内以法为家属。恐惑者见形不及其道，故生斯问。
于是维摩诘以偈答曰：智度菩萨母，方便以为父，一切众导师，无不由是生。
二，四十二偈答。文四：初、四行明眷属。二、七行明资生，三、二十八行明业用，四、三行结劝。此初也。内有正智，外有方便，法身生焉。肇曰：智为内照，权为外用，万行之所由生，诸佛之所因出，故菩萨以智为母，以权为父。
肇曰：法喜，谓见法生内喜也。世人以妻色为悦，菩萨以法喜为悦。
肇曰：慈悲之情像女人性，故以为女。生曰：慈悲以外适为用，有女义焉。
肇曰：诚实真直，男子之性。亦有为恶而实，故标以善心也。
肇曰：堂宇以蔽风霜，空寂以障尘想。什曰：有非真要，时复暂游；空为理宗，以为常宅。
弟子众尘劳，随意之所转，
昔无明郎主恩爱魔王，今化令随道为弟子也。
道品善知识，由是成正觉。
肇曰：成益我者，三十七道品也，可谓善知识乎。
肇曰：六度大乘之要行，发心为侣，俱至道场，吾真侣也。
肇曰：四摄悦众，以当妓女。
歌咏诵法言，以此为音乐。
肇曰：口咏法言，以当音乐也总持之园菀，无漏法林树。觉意净妙花，解脱智慧果。八解之浴池，定水湛然满，布以七净花，浴此无垢人，
此下明资生也。总持，实相理也。无漏，万行林树也。此树开七觉之花，结解脱之果。什曰：解脱无为果，智慧有为果。此明慧也。八解之池，止禅定之水，敷七净之花，五欲热恼，贪爱诸尘，浴此则清凉矣。此行明定也。七净者：一戒净，二心净，三见净，四度疑净，五分别净，六行净，七涅槃净。肇曰：总持强记，万善之菀也。于此苑树无漏之林，敷七觉之花，结解脱之果，八八解之池，积禅定之水，湛然充满。布七净之花罗列水上，而复无垢之士游此林菀花池，闲宴嬉游，乐之至也。岂等俗林菀之欢乎。
象马五通驰，大乘以为车，调御以一心，游于八正路。
肇曰：五通为象马，大乘为上车，一心为御者，游于八正道。
相具以严容，众好饰其姿，惭愧之上服，深心为花鬘。
相具三十二相，众好八十种好，惭愧蔽陋恶，深心饰形服也。
富有七财宝，教授以滋息，如所说修行，回向为大利。
肇曰：七财，信、戒、闻、舍、慧、惭、愧等也。世人以玉帛为饶，菩萨以七财为富。出入法宝与人同利，兼示以滋息之法，令如说修行，回向佛道，此利之大者。
四禅为床座，从于净命生。多闻增智慧，以为自觉音。
四禅宴息犹如床座，要从持戒净命所生。离五欲湿散乱毒虫，犹恐贪着禅味，故令多闻以自觉。
甘露法之食，解脱味为浆。净心以澡浴，戒品为涂香。
甘露法食以资慧解，八解禅浆止五欲渴，此二内资也。忏悔罪垢澡浴身心，严持戒香涂熏法体，此二外严也。此则身戒心慧，方为修持矣。
摧灭烦恼贼，勇健无能逾。降伏四种魔，胜幡建道场。
此下三，明业用。此行明自业成，下二十七行明济物用，如世人功成禄厚慧济贫寡。此初也。肇曰：外国法战诤破敌，立幡以表胜。菩萨摧烦恼贼、降四魔怨，乃于道场建胜相也。
虽知无起灭，示彼故有生。悉现诸国土，如日无不见。
此下功成则济物，体真则用大。生曰：明其有所云为也。文七。初三行总明真应自在也。肇曰：知无起灭，则得法身，无复生分。为彼有生，故无往不见。
供养于十方，无量亿如来，诸佛及己身，无有分别想。
此行明虽供诸佛，肇曰：未尝觉彼己之异。
虽知诸佛国，及与众生空，而常修净土，教化于群生。
此行明虽知人国空而修净土以化物。肇曰：知空不舍有，所以常处中。
诸有众生类，形声及威仪，无畏力菩萨，一时能尽现。觉知众魔事，而示随其行，以善方便智，随意皆能现。或示老病死，成就诸群生，了知如幻化，通达无有碍。
二，此三行明知魔了幻而示现诱，济老病死，如太子厌欲，净居诸天四城门所现。
或现劫尽烧，天地皆洞然，众人有常想，照令知无常。无数亿众生，俱来请菩萨，一时到其舍，化令向佛道。
三，二行明大三灾。水风二灾文无者，略。初禅内有觉观，外有火灾；二禅内有喜受，外有水灾；三禅内有喘息，外有风灾；四禅无灾，由不动故。什曰：或实烧或不实烧者，众生见烧想即悟无常，还摄不烧也。
经书禁咒术，工巧诸伎艺，尽现行此事，饶益于群生。
四，三行明世智也。什曰：以同习相感，先同而后乖也。
世间众道法，悉于中出家，因以解人惑，而不堕邪见。
肇曰：九十六种皆出家修道，随其出家，欲解其惑，不同其见。
或作日月天，梵王世界主，或时作地水，或复作风火。
肇曰：遇海漂人则变身为地。水、火、风皆随彼所须而自变形也。
劫中有疾疫，现作诸药草，若有服之者，除病消众毒。劫中有饥馑，现身作饮食，先救彼饥渴，却以法语人。劫中有刀兵，为之起慈悲，化彼诸众生，令住无诤地。若有大战阵，立之以等力，菩萨现威势，降伏使和安。
五、四行明小三灾。肇曰：菩萨法身于何不为，或为药草，令服者病除；或为饮食，令饥者得饱。刀兵七日，疾疫七月七日，饥馑七年七月七日。东西二州有似非正，谓瞋增盛，身力羸劣，数加饥渴等，北州全无战阵助明刀兵可见。
一切国土中，诸有地狱处，辄往到于彼，勉济其苦恼。一切国土中，畜生相食啖，皆现生于彼，为之作利益。
六、二行明入恶趣救物。合有鬼趣，文无者，略也。什曰：如过去世时，人无礼义，欲残害长老，猴象及鸟推敬长老，令人兽修善，咸相和顺，如大智论中说。
示受于五欲，亦复现行禅，令魔心愦乱，不能得其便。火中生莲花，是可谓希有，在欲而行禅，希有亦如是。
七、十行明同事摄物。肇曰：欲言行禅，复受五欲；欲言受欲，复现行禅。莫测其变，所以愦乱也。自非静乱齐旨，孰能为之。
或现作淫女，引诸好色者，先以欲钩。牵，后令入佛智。
肇曰：反欲以顺。
或为邑中主，或作商人导，国师及大臣，以祐利众生。诸有贫穷者，现作无尽藏，因以劝导之，令发菩提心。我心憍慢者，为现大力士，消伏诸贡高，令住佛上道。其有恐惧众，居前而慰安，先施以无畏，后令发道心。
肇曰：慢心自高，如山峰不停水。菩萨现为力士，服其高心，然后润以法水。
或现离淫欲，为五通仙人，开导诸群生，令住戒忍慈。
什曰：世无贤圣，众生下劣不入深法，故化以戒忍。
见须供事者，现为作僮仆，既悦可其意，乃发以道心。随彼之所须，得入于佛慧，以善方便力，皆能给足之。如是道无量，所行无有涯，智慧无边际，度脱无数众。假令一切佛，于无数亿劫，赞叹其功德，犹尚不能尽。
第四，结劝，此二行结也。生曰：应适无方，皆是佛之道矣。肇曰：其权智之道，无涯无际。虽复众圣殊辩，犹不能尽。
谁闻如是法，不发菩提心？除彼不肖人，痴冥无智者。
此行劝也。不肖，二乘也；痴冥，凡夫也。肇曰：下士闻道而大笑之。日月虽明，何益瞽者。
此下二品广上中道正观。此品不二明体，下品能二明用。入者，观照智也。不二法所观理门者，文字教也。什曰：从始会已来，唯二人相对，余皆默然。今欲各显其德，故问，令尽说。亦云：情惑不同，发悟有因。各令说悟，广释众迷。夫胜会明宗，必以令终为美。今法座将散，欲究其深致，广说不二乃尽妙也。问曰：亦有三四乃至无量法门，云何独说不二耶？答：二事少而惑浅，余事广而累深。二尚应破，则余可知矣。复次，万法之生，必从缘起。缘起生法，多少不同。极其少者，要从二缘。若有一缘生，未之闻也。然则有之缘起，极于二法，二法既废，则入于玄境。云何不破一邪？答曰：若名数之，则非一也。若以一为一，亦未离于二。遣二则一，斯尽矣。复次，无相之一，名假而实立，实立则体与相绝，故直置而自无也。肇曰：言为世则谓之法，众圣所由谓之门。又解，入者悟入也。法华弃缚得脱名出火宅；此经返迷向悟名入不二。其言甚异，其旨甚一。
尔时维摩诘语众菩萨言：诸仁者，云何菩萨入不二法门，各随所乐说之。
品文四：一、诸菩萨说，二、妙德说，三、净名说，四、时众得益。初文二。此初，净名问也。
会中有菩萨名法自在，说言：诸仁者，生、灭为二。法本不生，今则无灭，得此无生法忍，是为入不二法门。
二、诸菩萨答。一切诸法皆因缘生灭。小乘执实为二，大乘知法如幻，故无生灭，入不二也。肇曰：灭者，灭生耳。若悟无生，灭何所灭，此即无生法忍也。此菩萨因观生灭以悟道，故说己所解为不二法门也。下皆类尔。万法云云，离真皆名二，故以不二为言也。
德守菩萨曰：我、我所为二。因有我故，便有我所。若无有我，则无我所，是为入不二法门。
肇曰：妙主常存，我也；身及万物，我所也。我所，我之所有也。法既无我，谁有之者。
不眴菩萨曰：受、不受为二。若法不受，则不可得。以不可得故，无取、无舍、无作、无行，是为入不二法门。
凡夫受着五阴，无学不受。此为二也。肇曰：有心必有所受，有所受必有所不受，此为二也。若悟法本空，二俱不受，则无得无行为不二也。
德顶菩萨曰：垢、净为二。见垢实性，则无净相顺于灭相，是为入不二法门。
凡夫倒心见净，二乘观身不净，此为二。肇曰：净生于垢，实性无垢，净何所净。
善宿菩萨曰：是动、是念为二。不动则无念，无念则无分别，通达此者，是为入不二法门。
肇曰：情发为动，想成为念。又解，安住实性即性无动，无动即无念。
善眼菩萨曰：一相、无相为二。若知一相即是无相，亦不取无相入于平等，是为入不二法门。
法华明一实相，般若经名无相。肇曰：言一欲以去二，不言一也。言无欲以去有，不言无也。而惑者闻一则取一相，闻无则取无相，故有二也。
妙臂菩萨曰：菩萨心、声闻心为二。观心相空如幻化者，无菩萨心无声闻心，是为入不二法门。
什曰：以施报故，手出无尽宝物，如五河流，故名妙臂。又解曰：自利声闻心也，利他菩萨心也。
弗沙菩萨曰：善、不善为二。若不起善、不善，入无相际而通达者，是为入不二法门。
肇曰：弗沙，星名也。什曰：生时所值，因以为名。不善，十恶也。善，十善及涅槃也。
师子吼菩萨曰：罪、福为二。若达罪性与福无异，以金刚慧决了此相，无缚无解者，是为入不二法门罪，破戒也。福，持戒定慧也。罪福平等，一相一性为不二。肇曰：金刚慧，实相慧也。
师子意菩萨曰：有漏、无漏为二。若得诸法等则不起漏、不漏想，不著于相，亦不住无相，是为入不二法门。
苦集有漏，灭道无漏为二。大士平等观同一实谛不二。什曰：师子度水，要截流直度，曲则不度。此大士以实相智慧深入诸法，直过彼岸，故藉以为名。
净解菩萨曰：有为、无为为二。若离一切数，则心如虚空，以清净慧无所阂者，是为入不二法门。
四相有为也，四相灭无为也。相本不起，今则无灭。无二也。睿曰：数即有为无为也。
那罗延菩萨曰：世间，出世间为二。世间性空即是出世间，于其中不入、不出、不溢、不散，是为入不二法门。
什曰：世间，三界也；出世间，解脱。二也。悟世间性空，无入无出，故不二也。
善意菩萨曰：生死、涅槃为二。若见生死性则无生死，无缚无解，不然不灭。如是解者，是为入不二法门。
受后有生死也，灭尽后有涅槃也。悟世生死妄，无生死也。肇曰：缚然生死之别名，解灭涅槃之异称也。
现见菩萨曰：尽不尽为二。法若究竟尽、若不尽皆是无尽相。无尽相即是空，空则无有尽、不尽相。如是入者，是为入不二法门。
肇曰：有为虚伪法，无常故名尽；实相无为法，常住故不尽。若以尽为尽，不尽为不尽，皆二也。若能悟尽、不尽俱无尽相者，则入一空不二门也。
普守菩萨曰：我，无我为二。我尚不可得，非我何可得？见我实性者，不复起二，是为入不二法门。
肇曰：非我出于我耳。见我实性者，我本自无，况于非我也。
电天菩萨曰：明、无明为二。无明实性即是明，明亦不可取，离一切数，于其中平等无二者，是为入不二法门。
肇曰：明，慧明也。无明，痴冥也。见无明性即为是明。若见明为明，即明、无明相待，故不可取。
喜见菩萨曰：色、色空为二。色即是空，非色灭空，色性自空。如是受、想、行、识，识空为二。识即是空，非识灭空，识性自空，于其中通达者，是为入不二法门。
色是碍，灭色是空，二也。若悟色性自空，即空色不二。肇曰：若有不即空，无不夷迹。余阴准知。
明相菩萨曰：四种异、空种异为二。四种性即是空种性，如前际、后际空故，中际亦空。若能如是知诸种性者，是为入不二法门。
肇曰：四种，四大也。空种，空大也。此五众之所由生，故名种。然此四大之性，无前、后、中，无异空大。又解：小乘以四大坚湿暖动，性异空大。大乘楞伽以四大是妄想性，妄无自性，故不异空也。
妙意菩萨曰：眼、色为二。若知眼性于色不贪、不恚、不痴，是名寂灭。如是耳声、鼻香，舌味、身触、意法为二。若知意性于法不贪、不恚、不痴，是名寂灭，安住其中，是为入不二法门。
肇曰：存于情尘，故三毒以生。若悟六情性，则不起三毒，此寂灭之道也。
无尽意菩萨曰：布施、回向一切智为二。布施性即是回向一切智性。如是持戒、忍辱、精进、禅定、智慧，回向一切智为二。智慧性即是回向一切智性，于其中入一相者，是为入不二法门。
肇曰：六度为妙因，回向一切智者，二也。若悟因果同性、入于一相，乃应不二。
深慧菩萨曰：是空、是无相、是无作，为二。空即无相，无相即无作。空、无相、无作则无心意识，于一解脱门即是三解脱门者，是为入不二法门。
大论云：声闻经明三三昧，缘四谛十六行；摩诃衍同，缘诸法实相。斯则小乘谛异，故三昧门异；大乘理同，故三昧门不异也。肇曰：三行虽异，然俱是无缘解脱，故无心意识也。缘既是同，则三解不异。
寂根菩萨曰：佛、法、众，为二。佛即是法，法即是众。是三宝皆无为相，与虚空等，一切法亦尔。能随此行者，是为入不二法门。
丈六身，佛也；四谛，法也；四道果，僧也。此是小乘见迹异也。智无生，佛也；理无相，法也；行无修，僧也；此是大乘理本一也。小乘执迹故异，大乘返本故不异也。
心无碍菩萨曰：身、身灭为二。身即是身灭。所以者何？见身实相者，不起见身及以灭身，身与灭身无二、无分别。于其中不惊不惧者，是为入不二法门。
阴苦聚为身，患苦故灭身，为二。若悟阴假会，即身非身，无生无灭，名见实相，为不二也。
上善菩萨曰：身、口、意善，为二。是三业皆无作相。身无作相即口无作相，口无作相即意无作相。是三业无作相即一切法无作相。能如是随无作慧者，是为入不二法门。
肇曰：三业虽殊，无作一也。诸法之生，本乎三业，三业既无，谁作诸法？
福田菩萨曰：福行、罪行、不动行为二。三行实性即是空，空则无福行、无罪行、无不动行。于此三行而不起者，是为入不二法门。
肇曰：福，欲界善行；罪，十恶之流也。不动，色、无色行也。又解：妄动为行，离动则平等。
华严菩萨曰：从我起二，为二。见我实相者，不起二法。若不住二法则无有识。无所识者，是为入不二法门。
由执我故，所对为二。肇曰：因我故有彼，二名所以生。若见我实相，则彼我之识无由而起。
德藏菩萨曰：有所得相为二。若无所得则无取舍。无取舍者，是为入不二法门。
肇曰：得在于我，相在于彼。我不得相，谁取谁舍？又解，于法有得，待物为二；若无所得，则无有二。
月上菩萨曰：闇与明为二。无闇无明则无有二。所以者何？如入灭受想定无闇无明，一切法相亦复如是。于其中平等者，是为入不二法门。
肇曰：二乘入灭尽定六根都灭，虽经昼夜不觉晦明之异，以喻菩萨无心于明闇。
宝印手菩萨曰：乐涅槃、不乐世间为二。若不乐涅槃、不厌世间则无有二。所以者何？若有缚则有解，若本无缚，其谁求解？无缚无解则无乐厌，是为入不二法门。
肇曰：世间无缚，曷为而厌？涅槃无解，曷为而乐？
珠顶王菩萨曰：正道、邪道为二。住正道者则不分别是邪是正。离此二者，是为入不二法门。
八正、八邪为二。若住实相，平等无分别，名为不二。
乐实菩萨曰：实、不实为二。实见者尚不见实，何况非实。所以者何？非肉眼所见，慧眼乃能见，而此慧眼无见无不见，是为入不二法门。
肇曰：实相，慧眼之境，非肉眼所见。慧眼尚不见实，而况非实。虽曰无见而无所不见，此慧眼之体也。
如是诸菩萨各各说已，问文殊师利：何等是菩萨入不二法门？
二，文殊说。此初，问也。
文殊师利曰：如我意者，于一切法无言无说、无示无识、离诸问答，是为入不二法门。
此答也。肇曰：上来诸人所明虽同，所因各异，且直辩法相，不明无言。今文殊总众家之说，以开不二之门，直言法相不可言。不措言于法相，斯之为言，言之至也。而方于静默，犹亦后焉。
于是文殊师利问维摩诘：我等各自说已，仁者当说。何等是菩萨入不二法门？
三，净名说。文三：一问，二答，三称善。此初也。
时维摩诘然无言。
二答也。肇曰：有言于无言，未若无言于无言，所以默然也。上诸菩萨措言于法相，文殊有言于无言，净名无言于无言，此三明宗虽同而迹有浅深，所以言后于无言，知后于无知矣。
文殊师利叹曰：善哉！善哉！乃至无有文字语言，是真入不二法门。
三，叹也。肇曰：默领者，文殊其人也。为彼待言所以称善。生曰：言迹尽于无言，故叹以为真也。
说是入不二法门品时，于此众中五千菩萨，皆入不二法门，得无生法忍。
四，明时众得益。
至人无名，随化缘以作称；真法无相，逐缘相而目品。本是法身戒定等香，迹现土之香，以化物也。
于是舍利弗心念：日时欲至，此诸菩萨当于何食？
此二，净秽双游，明中道用也。香积、释迦，法身平等，应物缘殊，净秽异也。品文三：一假缘念饭，二净秽互游，三闻品得益。初文三：初念，次诃，后许。此初，念也。什曰：舍利弗独发念者，其旨有三：一者，结业之体未能无资；二，绝意大方，乐法不深；三，推己有待，谓众亦然。处弟子之上，宜为众致供也。
时维摩诘知其意而语言：佛说八解脱，仁者受行，岂杂欲食而闻法乎？
二，诃也。八解脱禅悦食养法身，杂欲食资毒蛇身也。人多为养毒身废修法身，故因念以诫之。
若欲食者，且待须臾，当令汝得未曾有食。
三，许也。小乘以禅悦法喜为法食，以五欲段食为毒食。今香积之餐，食了得道，为未曾有。
此第二，净秽互游。文三：一明二法互化，二明二土佛事不同，三明舍秽生净。初文中二：初明从秽游净，二明彼净来秽。前文中三：初现净土，二求往者，三现化往。初文三。此初，入三昧。睿曰：三昧，秦言正心。有二种：一修得，二报得。报得三昧都无出入之名，况法身耶。今言入者，岂非所以迹也。
以神通力示诸大众：上方界分过四十二恒河沙佛土，有国名众香，佛号香积，今现在，其国香气比于十方诸佛世界、人、天之香，最为第一。彼土无有声闻辟支佛名，唯有清净大菩萨众，佛为说法。其界一切皆以香作楼阁，经行香地，菀园皆香。其食香气周流十方无量世界；时彼佛与诸菩萨方共坐食，有诸天子皆号香严，悉发阿耨多罗三藐三菩提心，供养彼佛及诸菩萨。
此二，现净土众香。香积等示依正报，名无二乘明眷属净，香作楼阁等依报净，坐食等佛事净。
此诸大众莫不目见。
三，明众见。使睹胜相而生信，饭至方期道也。
时维摩诘问众菩萨：诸仁者，谁能致彼佛饭？
此二，求往者。文四。此初，求往。肇曰：既现彼国，推有力者令取饭。
以文殊师利威神力故，咸皆默然。
二，神力使默。肇曰：文殊将显净名之德，故以神力令众默然。
维摩诘言：仁者，此大众无乃可耻。
三，诃也。肇曰：励未成。
文殊师利曰：如佛所言，勿轻未学。
四，引答也。肇曰：进始学也。
于是维摩诘不起于座，于众会前化作菩萨，相好光明，威德殊胜，蔽于众会，
此下三，明现化往。文三：一化往，二问讯，三众叹。初中文四。此初，现化使往也。所以化蔽众会者，欲令彼众睹胜化而寻本也。
而告之曰：汝往上方界，分度如四十二恒河沙佛土，有国名众香，佛号香积，与诸菩萨方共坐食。
二，示去处也。
汝往到彼，如我辞曰：维摩诘稽首世尊足下，致敬无量，问讯起居，少病少恼，气力安不？
三，教问讯。肇曰：将示有身不得无患，故致问如来犹云少病少恼。
愿得世尊所食之余，当于娑婆世界施作佛事，令此乐小法者得弘大道，亦使如来名声普闻。
四，陈请饭。肇曰：余卑逊言也。彼土因香以通大道，此国众生志意狭劣，故请香食之余以弘佛事。
时化菩萨即于会前升于上方，举众皆见其去到众香界，礼彼佛足。
此二，化到问讯，文三。此初，化到礼足也。
又闻其言：维摩诘稽首世尊足下，致敬无量，问讯起居，少病少恼，气力安不？
此二，问讯起居也。
愿得世尊所食之余，欲于娑婆世界施作佛事，使此乐小法者得弘大道，亦使如来名声普闻。
此三，述其请事，并如文。
彼诸大士见化菩萨，叹未曾有：今此上人从何所来？娑婆世界为在何处？云何名为乐小法者？即以问佛。
此下三，明彼大士惊异。文四。此初，叹问，问中有三：一问从何所来，应言谁所化来，净名化作也。二问娑婆处。娑婆，此云杂会，杂恶众生共会一处；又云堪忍，唯佛释迦堪忍住故。三问何名乐小法者，肇曰：其土纯一大乘，不闻乐小之名，故此问也。
佛告之曰：下方度如四十二恒河沙佛土，有世界名娑婆，佛号释迦牟尼，今现在于五浊恶世，为乐小法众生敷演道教。彼有菩萨名维摩诘，住不可思议解脱，为诸菩萨说法，故遣化来，称扬我名，并赞此土，令彼菩萨增益功德。
此二，答三问。四十二恒河沙，超答第二问来处；今现在五浊等，答第三问，说小所由；有菩萨名维摩诘，却答第一能化者。释迦，此云能，姓也。牟尼，此云寂，名也。
彼菩萨言：其人何如，乃作是化？德力无畏，神足若斯！
三，重问化事。既睹所使之威光，明能化之力妙，故再问也。
佛言：甚大！一切十方皆遣化往，施作佛事，饶益众生。
四，重答。令生企慕来娑婆也。
于是香积如来以众香钵盛满香饭，与化菩萨。
此下二，明净土净秽。文三：初受饭同来，二净名宾待，三饭作佛事。初中文四。一，化受饭，如文。
时九百万菩萨俱发声言：我欲诣娑婆世界供养释迦牟尼佛，并欲见维摩诘等诸菩萨众。
二，彼众欲来。虽禀香国之化，亦与声闻教有缘，故欲同诣也。
佛言：可往。摄汝身香，无令彼诸众生起惑着心。
三，许往诫敕。诫中文三。此初，摄身香也。什曰：大怒则狂，大喜亦迷。宜摄汝香防其惑因。
又当舍汝本形，勿使彼国求菩萨者而自鄙耻。
二，摄形也。什曰。耻深则殒，愧浅亦恼，二患交至，去道逾缅。上言惑着，此言鄙耻，二门互显，约其文也。
又汝于彼莫怀轻贱而作碍想。所以者何？十方国土皆如虚空。又诸佛为欲化诸乐小法者，不尽现其清净土耳。
三，莫轻诫，文有标、征、释也。娑婆众生遇劣则轻，见胜便耻，值好则着，故借彼以诫此也。
时化菩萨既受钵饭，与彼九百万菩萨俱，承佛威神及维摩诘力，于彼世界忽然不现。须臾之间，至维摩诘舍。
四，化众同来。
维摩诘即化作九百万师子之座，严好如前，诸菩萨皆坐其上。
此二，净名宾待。如前，指不思议品。
时化菩萨以满钵香饭与维摩诘。饭香普熏毗耶离城及三千大千世界。
此三，饭作佛事，有二：初香，后味。前中又三。此受香普熏。彼熏十方，此但三千，缘应尔也。
时毗耶离婆罗门居士等，闻是香气身意快然，叹未曾有。
二，闻香得益。肇曰：异香入体，身心怡悦。
于是长者主月盖，从八万四千人来入维摩诘舍。见其室中菩萨甚多，诸师子座高广严好。皆大欢喜，礼众菩萨及大弟子，却住一面。诸地神、虚空神及欲色界诸天，闻此香气亦皆来入维摩诘舍。
三，有缘斯会。肇曰：毗耶离国无有君主，唯有五百长者共治国事。月盖众所推重，故名主。诸地神下皆闻香而后集。
时维摩诘语舍利弗等诸大声闻：仁者可食如来甘露味饭。大悲所熏，无以限意食之，使不消也。
此下二，味为佛事，文四。此初，劝食也。世食资于毒身，此饭成于甘露。生曰：泥洹是甘露之法，而食此食者，必以得之，故饭中有甘露味焉。大悲所熏者，我心感报，所济有涯；大悲熏修，福慧无尽。食者当誓求佛果普利群生；若局于己身，自调自度，既背施心，则不消也。
有异声闻念：是饭少，而此大众人人当食。
二，异念也。肇曰：不思议饭非二乘所及，故生是念。
化菩萨曰：勿以声闻小德小智称量如来无量福慧。四海有竭，此饭无尽。使一切人食抟若须弥，乃至一劫犹不能尽。
三，化菩萨诃，文三。此初，诃也。声闻自调之果名小德，诸佛大悲福报为无量。四海鱼龙之报可竭，此饭诸佛之福无尽。故虽多人长劫抟若须弥，终无尽也。
所以者何？无尽戒、定、慧、解脱、解脱知见功德具足者，所食之余，终不可尽。
二，举因释也。肇曰：如来五分法身无尽，功德报应之饭如何可尽？
于是钵饭悉饱众会，犹故不澌。
三，食不澌。
其诸菩萨声闻天人食此饭者，身安快乐，譬如一切乐庄严国诸菩萨也；又诸毛孔皆出妙香，亦如众香国土诸树之香。
此四，食已利益。有得乐、出香，如文。
尔时，维摩诘问众香菩萨：香积如来以何说法？
此第二，明净秽二土，应缘作化佛事不同。此初，问净土也。
彼菩萨曰：我土如来无文字说，但以众香令诸天人得入律行。
此二，答化缘也。浅者入于律行，深者具足三昧。肇曰：其土非都无言，但以香为通道之本。如此国因言通道，亦有因神变余事而得悟者也。
菩萨各各坐香树下，闻斯妙香，即获一切德藏三昧。得是三昧者，菩萨所有功德皆悉具足。
三昧，等也。肇曰：此三昧力，能生诸功德也。
彼菩萨问维摩诘：今世尊释迦牟尼以何说法？
此二，明秽土。文四：一问，二答，三赞，四述。此初也。
维摩诘言：此土众生刚强难化，故佛为说刚强之语，以调伏之。
此二，答也。文三：法、喻、合。初法中又三。此初，标也。肇曰：圣化何常，随物而应耳。此土刚强，故以刚强之教应之。
言是地狱，是畜生，是饿鬼，是诸难处，是愚人生处。是身邪行，是身邪行报；是口邪行，是口邪行报；是意邪行，是意邪行报。
此二，列刚强语。法华以言通实相为柔软音，故此中始于地狱，终至世间、涅槃差别，皆非尽理不二之言，故悉名刚强语也。文约五乘明之。此初果离八难，因离三邪。生值佛法，正信修行，名人乘也。
是煞生，是煞生报；是不与取，是不与取报；是邪淫，是邪淫报；是妄语，是妄语报；是两舌，是两舌报；是恶口，是恶口报；是无义语，是无义语报；是贪嫉，是贪嫉报；是瞋恼，是瞋恼报；是邪见，是邪见报。
此二，不作十恶，即十善业报，生欲天，名天乘也。若增修禅定，生色天也。两舌者，离间语。无义语者，什曰：胡本云杂说也。夫不为善及涅槃而起口业，悉名杂说也。
是悭吝，是悭吝报；是毁戒，是毁戒报；是瞋恚，是瞋恚报；是懈怠，是懈怠报；是乱意，是乱意报；是愚痴，是愚痴报。
此三，除六弊、修六度，即菩萨乘也。
是结戒，是持戒，是犯戒。是应作，是不应作。是障碍，是不障碍。是得罪，是离罪。
此下合明二乘。文分三学，此初戒学也。结戒者，肇曰：如律藏说，谓因事制戒也。顺受名持，违故名犯。开故应作，制故不应作。性戒障道，遮故不障。或尤重心犯故障，轻心不障。不忏得罪，忏故离罪。
是净，是垢。
此二定学。凡夫以爱心修禅定为垢，圣人无漏心修为净也。
是有漏，是无漏；是邪道，是正道；是有为，是无为；是世间，是涅槃。
此下明慧学。七贤有漏，八圣无漏。八正正道，背此名邪道。三谛有为，灭谛无为。三界世间，出三界涅槃。
以难化之人，心如猿猴故，以若干种法制御其心，乃可调伏。
下结文可见。
譬如象马，悷不调，加诸楚毒，乃至彻骨，然后调伏。如是刚强难化众生故，以一切苦切之言，乃可入律。
此二，喻也。调马有四：菩萨见鞭，二乘触皮，人天触肉。说三恶调，乃为彻骨也。合文可见。肇曰：非钩捶，无以调象马，非苦言无以伏难化。
彼诸菩萨闻说是已，皆曰未曾有也。如世尊释迦牟尼佛，隐其无量自在之力，乃以贫所乐法，度脱众生。
此三，赞述。文二，此初赞佛也。肇曰：诸佛平等，迹有参差。迹有参差，由群生下劣，志愿狭小。故佛隐自在力，同其贫陋，顺其所乐，而以济之。应感无方，不择净秽，此未曾有也。
斯诸菩萨亦能劳谦，以无量大悲生是佛土。
下叹菩萨可见。
维摩诘言：此土菩萨，于诸众生大悲坚固，诚如所言。然其一世饶益众生，多于彼国百千劫行。
此四，述诚。不述佛者，道力圆也。文二。此初，述益深。化善则功少，化二则功深。睿曰：久而无功，未若近而有益。
所以者何？此娑婆世界有十事善法，诸余净土之所无有。何等为十？以布施摄贫穷，以净戒摄毁禁，以忍辱摄瞋恚，以精进摄懈怠，以禅定摄乱意，以智慧摄愚痴，说除难法度八难者，以大乘法度乐小乘者，以诸善根济无德者，常以四摄成就众生，是为十。
二，释所以也，有标数列释可见。肇曰：夫善因恶起，净因秽增。此土十恶法具，故十德增长；彼土纯善，故施德无地，所以百千劫行不如一世也。
彼菩萨曰：菩萨成就几法，于此世界行无疮疣，生于净土？
此三，明净土之行。文二。此初，问也。肇曰：将励此土始学菩萨，令生净国，故发斯问。
维摩诘言：菩萨成就八法，于此世界行无疮疣，生于净土。
此二，答。文四，谓标、征、释、结。此初，标也。
何等为八？
此二，征。可见。
饶益众生而不望报，代一切众生受诸苦恼，所有功德尽以施之；
肇曰：菩萨代彼受苦不自计身，所有功德尽施众生，岂以有益而想其报乎？若不为众生，应久入涅槃。为彼受苦，令其先度，彼去我留，非代何谓？此饶益之至。一法也。
等心众生，谦下无碍；
肇曰：怨亲不殊，卑己后人，等心尊彼，情无分然。二法也。
于诸菩萨，视之如佛；
肇曰：菩萨，众生之桥梁，三宝之所系。视之如佛，则增己功德。三法也。
所未闻经，闻之不疑；
肇曰：佛所说经，闻则信受，不以未闻而生疑惑。四法也。
不与声闻而相违背；
肇曰：三乘虽异，归宗不殊。不以大小而相违背。五法也。
不嫉彼供，不高己利，而于其中调伏其心；
肇曰：他种他获，曷为而嫉？己种己得，曷为而高？于是二中善自调伏，六法也。
常省己过，不讼彼短；
肇曰：省己过，则过自消；讼彼短，则短在己。七法也。
恒以一心求诸功德；
肇曰：尘垢易增；功德难集，自非一心专求，无以克成。具此八法，则行无疮疣，终生净土矣。
是为八。
结文可见。
维摩诘、文殊师利于大众中说是法时，百千天人皆发阿耨多罗三藐三菩提心，十千菩萨得无生法忍。
三，得益。行深大士悟净秽之随缘，得无生忍。行浅者闻无疣之行，舍秽慕净，发菩提心。
此下两品大段第三，归宗印定。前品广佛事不同，多明净土之宗；后品现净名胜身胜土，多明印定。香积大士悟诸佛之平等，知净秽之随缘，请法退还，因以目品也。
是时佛说法于庵罗树园，其地忽然广博严事，一切众会皆作金色。
品文三：初明事毕归佛，二明佛事不同，三请法还土。初文复四：一现相，二诣佛，三慰问，四佛赞。初文又三，此先现相也。肇曰：至人无常所，理会是邻。如来、净名虽服殊处异，妙斯有在，所以来往兴化，共弘不思议之道者也。因遣问疾，所明若上。今将诣如来封印兹典，故先现斯瑞，以启群心。
阿难白佛言：世尊！以何因缘有此瑞应，是处忽然广博严事，一切众会皆作金色？
二，问缘。身子、迦叶随文殊以作化，阿难侍者留庵罗园以启导，故因瑞而发端也。
佛告阿难：是维摩诘、文殊师利与诸大众恭敬围绕，发意欲来，故先为此瑞应。
三，答。彼来令此生仰也。
于是，维摩诘语文殊师利：可共见佛，与诸菩萨礼事供养。
此二，诣佛。文四。初唱往也。什曰：维摩劝共见佛，旨可寻也：一者，见其诚心，欲遂其本意；二者，欲令证明香饭多所发悟；三者，以其怀胜远游，宜令实返，故共诣佛所，咨请道法也。
文殊师利言：善哉！行矣。今正是时。
二，文殊称善。肇曰：有益时也。
维摩诘即以神力持诸大众并师子座置于右掌，往诣佛所。到已着地，稽首佛足，右绕七匝，一心合掌，在一面立。
三，明掌擎诣佛也。
其诸菩萨，即皆避座，稽首佛足，亦绕七匝，于一面立。诸大弟子、释、梵、四天王等，亦皆避座，稽首佛足，在一面立。
四，明次第致敬。什曰：世相迎送，必结驷轻骑；大士迎送，则运以妙通。
于是，世尊如法慰问诸菩萨已，各令复坐，即皆受教。
此三，明佛慰。慰辞文略，有教有奉如文。
众坐已定，佛语舍利弗：汝见菩萨大士自在神力之所为乎？
此四，佛赞。净名神力者，印彼已说，伏彼未闻。文四。此初，问也。
唯然，已见。
二，答也。
于汝意云何？
三，征也。
世尊！我睹其为不可思议，非意所图，非度所测。
四，释也。肇曰：向与文殊俱入不思议室，因借宝座，睹其神力，兼食香饭，乘掌而还。莫测其变，故自绝于图度。又解，身子自言不测者，将以激励声闻回心向大也。
尔时，阿难白佛言：世尊！今所闻香，自昔未有，是为何香？
此二，明佛事不同。文二：初因问香，二明佛事。初中文三：一阿难问，二身子述，三净名解。初中文二：一问，二佛答。此初也。肇曰：如来将辩香饭之缘，故令阿难问也。
佛告阿难：是彼菩萨毛孔之香。
二，佛答，彼大士香也。
于是，舍利弗语阿难言：我等毛孔亦出是香。
此二，身子自述。将明食饭之益，以显净名难思之事。文三。此初，述也。
阿难言：此所从来？
二，问也。
曰：是长者维摩诘从众香国取佛余饭，于舍食者，一切毛孔皆香若此。
三，答来处也。
阿难问维摩诘：是香气住当久如？
此三，明净名解饭为佛事。文三：法、喻、合。初文四。此初，问也。
维摩诘言：至此饭消。
二，答也。
曰：此饭久如当消？
三，重问也。
曰：此饭势力至于七日，然后乃消。
此四，正答。益有三，此初七日消，治四大病也。故律中有七日药，以药势相接七日。可知。
又阿难！若声闻人未入正位，食此饭者，得入正位，然后乃消；
此二，小乘益。有二。此初，见道益。
已入正位，食此饭者，得心解脱，然后乃消。
此二，无学益也。
若未发大乘意，食此饭者，至发意乃消；
此三，大乘益。有三。此初十信益也。
已发意，食此饭者，得无生忍，然后乃消。
此二，七地益也。
已得无生忍，食此饭者，至一生补处，然后乃消。
此三，等觉益也。饭有普利之功，而食者心自大小耳。例此，文字亦然也。
譬如有药，名曰上味，其有服者，身诸毒灭，然后乃消。
此二，喻也。
此饭如是，灭除一切诸烦恼毒，然后乃消。
此三，合也。文并可见。
阿难白佛言：未曾有也。世尊！如此香饭，能作佛事？
此下第二，广明佛事。大文有四：一明佛事随化不同，二明佛身应缘故异，三明阿难伏罪，四明菩萨悔责。前中文四：一称叹，二广说，三密诃，四解释。此即初也。小乘唯知娑婆一化音声为作佛事，未知十方佛化六尘皆为佛事，故有此叹。肇曰：饭本充体，乃除结缚，未曾闻见也。
佛言：如是如是。阿难！或有佛土以佛光明而作佛事，
此下二，广明佛事。肇曰：阿难见香饭所益，谓佛事理极于此。故广示其事，令悟佛道之无方也。此土众生，见佛妙光，自入道，检亦有余益，但以光为主。下类尔也。
肇曰：有佛默然居宗，以菩萨为化主。
大论云：须扇头佛当日成道，当日入涅槃，留化佛度众生也。皆此比也。
肇曰：此树光无不照，香无不熏。形色微妙，随所好而见；树出法音，随所好而闻。此如来报应之树也，众生遇者自然悟道。
肇曰：昔阎浮提王得佛大衣，时世大疫，王以衣置高表上以示国人。国人归命，病皆得除，信敬益深，因是悟道也。此其类也。
有以饭食而作佛事，有以园林台观而作佛事，
肇曰：众香国即其事也。园林，如极乐林树说法等。一义云，饭食以舌根通道，园林以眼根通道。
有以三十二相、八十随形好而作佛事，
肇曰：好严饰者，示之以相好也。
有以佛身而作佛事，有以虚空而作佛事，众生应以此缘得入律行，
肇曰：好有者存身以示有，好空者灭身以示空。如密迹经说也。上相虽在身，而身相不一，所因各异，故佛事不同。
有以梦幻、影响、镜中像、水中月、热时炎如是等喻而作佛事，
肇曰：自有不悟正言，因喻得解者。
有以音声、语言、文字而作佛事，
肇曰：即娑婆国佛事。
或有清净佛土寂寞、无言、无说、无示、无识、无作、无为而作佛事。
肇曰：有真净土纯法身菩萨，外无言说，内无情识，寂寞无为而超悟事外，非是言情所能称述。此佛事之上也。
如是，阿难！诸佛威仪进止，诸所施为，无非佛事。
法身无为，应物为故，进止威仪皆佛事也。
阿难！有此四魔八万四千诸烦恼门，而诸众生为之疲劳，诸佛即以此法而作佛事，
肇曰：三毒、等分，此四，烦恼之根也。因一根生二万一千烦恼，合八万四千。因八万四千出无量尘垢,故名门也。众生皆以烦恼为病，而诸佛以之为药。如淫女，欲为患，更极其情，然后悟道。毒龙以瞋必为患，更增其忿恚。此以欲除欲，以瞋除瞋，犹良医以毒除毒。斯佛事之无方也。
是名入一切诸佛法门。
若能深见实相，善恶两亡，应物随化，能善恶俱游，名悟入法门也。是即或语、或默、或净、或秽，皆以是诸佛化物之门也。
菩萨入此门者，若见一切净好佛土，不以为喜，不贪不高；若见一切不净佛土，不以为忧，不碍不没。但于诸佛生清净心，欢喜恭敬，未曾有也。
此三，密诃香积等诸菩萨也。真土平等，非净非秽，应物而现，故有净秽。若能悟净非净，故不贪高；悟秽非秽，故不忧没。然净秽不同，俱是佛大悲故，但于诸佛生净信心，叹未曾有也。
诸佛如来，功德平等，为化众生故，而现佛土不同。
四，解释。真土平等，化物不等也。
阿难！汝见诸佛国土地有若干，而虚空无若干也。如是见诸佛色身有若干耳，其无碍慧无若干也。
此下第二，诃庵园声闻执应身为实。文三：初喻显等不等，二明一切平等，三正折伏。此初也。地有差别，空无差别，喻也。应物色身故有若干，净慧法身一切平等，此法合也。肇曰：佛慧如空，应形犹地。不以地异而异空，不以空一而释地也。
阿难！诸佛色身、威相、种姓、戒、定、智慧、解脱、解脱知见、力、无所畏、不共之法，大慈、大悲、威仪所行，及其寿命，说法、教化、成就众生，净佛国土，具诸佛法，悉皆同等。
此二，明平等。文二。此初，诸佛身土真应，权实皆等有也。生曰：诸佛色身虽复若干，而一佛无不有之，故无不等矣。
是故名为三藐三佛陀，名为多陀阿伽度，名为佛陀。
二，明名等。肇曰：秦言正遍知。见法无差谓之正，智无不周谓之遍，决定法相谓之知。多陀等者，肇曰：秦言如来，亦云如去。如法而来，如法而去。古今不改，千圣同辙。故名如来，亦名如去。佛陀者，肇曰：秦言觉。生死长寝，莫能自觉。自觉觉彼，其唯佛也。
阿难！若我广说此三句义，汝以劫寿不能尽受。正使三千大千世界满中众生，皆如阿难多闻第一，得念总持，此诸人等以劫之寿，亦不能受。如是，阿难！诸佛阿耨多罗三藐三菩提无有限量，智慧辩才不可思议。
此下三，正明折伏阿难。文三。此初，明一人不受，正使三千等多亦不受。如是阿难等，明菩提无边，故身智、权实、应化、功德不可思议。岂是声闻所能量也。
阿难白佛言：我从今已往，不敢自谓以为多闻。
此三，阿难伏过以激劝。文四。此初，阿难伏也。肇曰：阿难于五百弟子中多闻强记第一，今闻佛事乃自审寡闻。
佛告阿难：勿起退意。所以者何？我说汝于声闻中为最多闻，非谓菩萨。
二，佛慰也。肇曰：物有于上不足，于下有余。不可以于下有余而量于上也。
且止，阿难！其有智者不应限度诸菩萨也。一切海渊尚可测量，菩萨禅定智慧，总持辩才，一切功德，不可量也。
三，叹菩萨功德无量也。
阿难！汝等舍置菩萨所行，是维摩诘一时所现神通之力，一切声闻、辟支佛于百千劫尽力变化所不能作。
四，结。简小大。大士不思议一时所现神力非二乘所能为也。
尔时，众香世界菩萨来者，合掌白佛言：世尊！我等初见此土生下劣想，今自悔责，舍离是心。所以者何？诸佛方便不可思议，为度众生故，随其所应，现佛国异。
此四，大士悔责。文有悔有释。肇曰：初见土秽，生下劣想。谓诸菩萨亦有升降，闻上佛事乃自悔责。
唯然，世尊！愿赐少法。还于彼土，当念如来。
此下第三，请法还国。文三：一请，二答，三称叹还国。此初，请也。肇曰：既知佛事之难议，故欲请法而返土，将宣扬如来不思议道，令本土众生念佛功德也。
佛告诸菩萨：有尽、无尽解脱法门，汝等当学。
此下二，答。文四：初标名，二略释，三广释，四结劝。此初也。肇曰：有为法有三相，故有尽；无为法无三相，故无尽也。
何谓为尽？谓有为法；何谓无尽？谓无为法。如菩萨者，不尽有为，不住无为。
二略释。肇曰：有为虽伪，舍之则大业不成；无为虽实，住之则慧心不明。是以菩萨不尽有为，故德无不就；不住无为，故道无不覆。至能出生入死，遇物斯乘。在净而净，不以为欣；处秽而秽，不以为戚。应彼而动，于我无为，此诸佛平等不思议之道也。
何谓不尽有为？
此下三，明广释。文三：初释不尽，次释不住，后双释。初中又三。此初，征也。
谓不离大慈，不舍大悲，
此下二，释也。既杂明万行无别科次。肇曰：慈悲乃入有之基，树德之本，故发言有之。
深发一切智心而不忽忘，教化众生终不厌倦，于四摄法常念顺行，护持正法不惜躯命，种诸善根无有疲厌，志常安住方便回向，
外化不离慈，内修不忘智，谓求菩提心不暂忘也。又外化不厌，内顺四摄；外护法桥，内求功德。皆为回向菩提，方便化物不求二乘三界果也。肇曰：以慈为根，发心为心，然后顺四摄，化众生，护正法，种善根。以此众德，茂其枝条，道树日滋，不尽有为也。下诸行愿，枝条之流，取其日滋日茂，以成不尽义也。废舍慈悲，道树不建，众德损耗，自隐涅槃，谓尽有为也。
求法不懈，说法无吝，勤供诸佛，故入生死而无所畏。
为法不怠，供佛无畏。肇曰：不以结生，曷为而畏？
于诸荣辱，心无忧喜。不轻未学，敬学如佛。
八风不移志，劝学不轻心。肇曰：未学当学，所以不轻；已学当成，故敬如佛。
堕烦恼者，令发正念。于远离乐不以为贵，不着己乐，庆于彼乐。
不乐烦恼，不贵涅槃，大士之化也。肇曰：独善之道何足贵也。不着己乐，等大士之心也。
在诸禅定，如地狱想；
肇曰：禅定虽乐，安之则大道不成。菩萨不乐故，想如地狱。
于生死中，如园观想；
肇曰：生死虽苦，大道之所因。菩萨好游，故想如园观。
见来求者，如善师想。
肇曰：求者虽欲自益而实益我，故想为善师。
舍诸所有，具一切智想；见毁戒人，起救护想。诸波罗蜜为父母想，道品之法为眷属想。
必因此施，成就善根至一切智。又不嫌毁戒，但念悲救想。波罗蜜能生法身，助成菩提莫过道品，此等是大士之想念也。
发行善根，无有齐限，以诸净国严饰之事成己佛土。
增广万善，严净佛土，依报行也。
开门大施，具足相好；除一切恶，净身口意。
肇曰：开四门恣求者，所取无碍大施法也。又解，除垢恶以净三业，行大施以严相好，正报行也。
生死无数劫，意而有勇；闻佛无量德，志而不倦。以智慧剑破烦恼贼，出阴、界、入，荷负众生，永使解脱。
大悲不屈于生死，精进不倦于佛德。以智慧剑破烦恼因，出法身果，荷负众生，此萨埵心也。肇曰：法身越三界，阴、界、入所不摄，故言出。若受阴界入，身处积尘之内，则自固羁锁，安能济彼。
以大精进摧伏魔军，常求无念实相智慧，行少欲知足而不舍世法，
精进以摧魔，无念以证真，少欲而不舍世，大士之行也。肇曰：真智无缘故无念。不舍世者，肇曰：不以无欲而舍世自异。
不坏威仪而能随俗，起神通慧引导众生，得念总持所闻不忘，善别诸根断众生疑，以乐说辩演法无碍。
不坏法身，起通道物，身业化也；正念总持，多闻不忘，意业化也；差别众根，断疑乐说，口业化也。此大士之三密也。不坏威仪者，肇曰：同俗俯仰不失道仪，天下皆谓我同己而我独异人。乐说辩者，四辩也净十善道，受天人福。修四无量，开梵天道。
十善，欲天因；无量，梵王因。物无出世之根，故接以人天之善令离三途，此大士之方便也。
劝请说法，随喜赞善，得佛音声；身、口、意善，得佛威仪。
此大士之德也。佛音者，经云八音也。一彻好，二柔软，三和适，四谛了，五不女，六不误，七深远，八不竭也。又密迹经云，有无量音也。
深修善法，所行转胜。以大乘教，成菩萨僧。心无放逸，不失众善。
自行则深修转胜，导众则化以大乘，又不矜一善以放逸，乃圆万德以成道。此大士之进求也。
行如此法，是名菩萨不尽有为。
此三，结也。肇曰：修如上法，自行化彼，功德日茂，不尽有为也。夫善，有为法，变坏物耳。废舍不修，则日耗日尽。
何谓菩萨不住无为？
此下第二，释不住无为。文三，如前。此初，标也。
谓修学空，不以空为证。修学无相、无作，不以无相、无作为证。修学无起，不以无起为证。
此下二，释。文三。此初，明三脱也。二乘观三脱乐涅槃，故取证；菩萨观三脱乐大悲，故不证。无起者，因缘生法无自性故，不生起也。肇曰：此空观之别门也。
观于无常，而不厌善本。观世间苦，而不恶生死。观于无我，而诲人不倦。观于寂灭，而不永灭。
此二，四非常观也。破常倒故，观无常，以大悲故不厌善；破乐倒故，观苦，以大悲故不恶生死；破我倒故，观无我，以大悲故常诲人；破喧动故，观寂灭，以大悲故不永灭。又，观无常故，不住生死，不厌善本，不住涅槃。余例然。
观于远离而身心修善，观无所归而归趣善法，观于无生而以生法荷负一切，观于无漏而不断诸漏，观无所行而以行法教化众生，观于空无而不舍大悲，观正法位而不随小乘。
此三，杂明诸行也。虽身心离相而现身心修善，虽法性平等而现归善法，虽理本无生而现生度物，虽漏本清净而现行诸漏，虽本觉无行而现行引物，虽众生性空而不舍悲济。正位者，见真入证之地也。以大悲故，不随小乘而取证也。
观诸法虚妄，无牢、无人、无主、无相。本愿未满，而不虚福德、禅定、智慧。
肇曰：诸法因缘所成，虚假无本，以何为实？以何为主？虽知如此，然大愿未满，不以功德定慧虚假而不修。
修如是法，是名菩萨不住无为。
此三，结也。肇曰：备修上法则不证无为。证，谓观无为自证成道。自证成道即住无为也。
又具福德故，不住无为；具智慧故，不尽有为。
此下三，双释所以。肇曰：上直明菩萨不尽有为、不住无为，未释所以不尽、所以不住。夫大士之行，行各有以。妙期有在，故复对而明之。夫德之积也，必涉有津，若住无为，则功德不具。智之明也，必由广博，若废舍有为，则智慧不具。
大慈悲故，不住无为；满本愿故，不尽有为。
肇曰：慈悲入生死，岂住无为之所能！满愿由积德，岂舍有为之所能！
集法药故，不住无为；随受药故，不尽有为。
肇曰：采良药必在山险，非华堂之所出。集法药必在险有，非无为之所出也。若废舍有为，则与群生隔绝，何能随而授药？
知众生病故，不住无为；灭众生病故，不尽有为。
肇曰：习知众病，必知病所，岂住无为之所能！灭众生病，必造有治，岂尽有为之所能！
诸正士菩萨已修此法，不尽有为，不住无为，是名尽、无尽解脱法门，汝等当学。
此四，总结劝。肇曰：不尽有为，故无阙德之累；不住无为，故无独善之碍。此二无碍门，是菩萨弘道之要路，佛事无方之所由。劝彼令学，示其佛事不思议道，令必审诸佛无若干也。
尔时，彼诸菩萨闻说是法，皆大欢喜，以众妙花若干种色，若干众香，散遍三千大千世界，供养释迦牟尼佛及此经法并诸菩萨已，稽首佛足，叹未曾有，言释迦牟尼佛乃能于此善行方便。言已忽然不现，还到本国。
此三，闻法欢喜。供养称述而还国也。
阿閦，此云无动，虽复变化万形而实相常寂，故名也。将证净名胜德以印经，故取佛现土，因立品名耳。又据前半品应云见如来，以后半品显迹证经，故从后立名也。
尔时世尊问维摩诘：汝欲见如来，为以何等观如来乎？
此品第二，显净名身土以证经。夫人有胜德，说必真当，故印定也。文三：初明真身真土，二明应身应土，三欢闻经之利也。初文二。此初，问也。前文殊入室论之以无来，身子求经训之以无求，今净名见佛见之于无见，此皆会真则言亡相寂，引物则示有去来耳。又二乘初心皆见相迹，故因以诲之也。肇曰：向命文殊共来见佛，虽复举目顺俗而致观不同。如来逆睹其情，将显其来观之旨，以明佛事不思议，故知而问。
维摩诘言：如自观身实相，观佛亦然。
二，显法身。文二：一正答法身，二论以生灭。前文三：初总答实相，二别拣百非，三结成正观。此初也。肇曰：佛者，何也？盖穷理尽性大觉之称也。其道虚玄，固已妙绝常境。心不可以智知，形不可以像测。同万物之为而居不为之域，处言数之内而止无言之乡。非有而不可为无，非无而不可为有。寂寞虚旷物莫能测，不知所以名，故强谓之觉。其为至也，亦以极矣。何则？夫同于得者得亦得之，同于失者失亦得之。是以则真者同真，法伪者同伪。如来虚照冥谐，一彼实相。实相之相即如来相，故经曰：见实相法为见佛也。净名自观身实相，以为如来相义存于是也。
我观如来，前际不来，后际不去，今则不住。不观色，不观色如，不观色性，不观受想行识，不观识如，不观识性。
此下二，别拣百非。意明诸相非相即实相也。法身非生灭故非三世，非有故非色，非空故非如，无自性故无性。肇曰：法身超绝三世，非阴、界、入所摄，故不可以生住去来而睹，不可以五阴如性而观也。
非四大起，同于虚空。六入无积，眼耳鼻舌身心已过，不在三界。三垢已离，顺三脱门，三明与无明等。
金刚之体非四大起，本觉性故不积六情，法界同真不在三界，性离三垢常顺三脱。明与无明其性不二，不二之性即法身性也。
不一相不异相，不自相不他相，非无相非取相，不此岸不彼岸不中流，而化众生观于寂灭亦不永灭。
法身非聚散，故非一异；亡彼我，故无自他；不同太虚，故非无相；不受着，故非取相；生死即涅槃，故无彼此岸；邪正道不二，故无中流。虽众相都泯而不住灭，故教化众生，是即常寂灭而无灭也。
不此不彼，不以此不以彼，不可以智知，不可以识识。
法无彼此之相，故不彼不此；圣无彼此之执，故不以此不以彼。且二乘智所不测，岂凡识而能识哉！
无晦无明，无名无相，无强无弱，非净非秽。
性不可蔽故无晦，离觉所觉故无明。不可以名呼，不可以相示，岂强弱净秽而分别哉！
不在方不离方，非有为非无为，无示无说。
佛身住法性，故不在方；庵园即法性，故不离方。真身不生灭，故非有为；丈六即真，故非无为。应物而相非实相，故不可示；应物而名非实名，故不可说。
不施不悭，不戒不犯，不忍不恚，不进不怠，不定不乱，不智不愚，不诚不欺，不来不去，不出不入，一切言语道断。
法身真净，不可以六蔽覆，不可以六度度，不可以善诚，不可以恶欺。感物而来非来，感谢而往非去。既无形于去来，亦无心于出入。斯言迳自绝也。
非福田非不福田，非应供养非不应供养，非取非舍，非有相非无相，同真际，等法性，不可称不可量，过诸称量。
无心福物非福田，有求见益非不福。无证无得非应供，德洽无边非不应。取之则失真，舍之则乖道。岂有相可相？无相可相，斯同真际，等法性，越称量之境哉！
非大非小，非见非闻，非觉非知，离众结缚。等诸智同众生，于诸法无分别。
不可以世界量非大，不可以微尘比非小。离六尘之境，不可以合觉，不可以离见。无漏之体，体绝结缚。等实相之智，同众生之性，浑然无际，岂与法有别。
一切无失，无浊无恼，无作无起，无生无灭，无畏无忧，无喜无厌。
肇曰：无得故无失，无清故无浊。事外之体，何可恼乱？孰能作之令起，生之使灭？恬淡寂泊，无为无数，岂容忧畏喜厌于其间哉？
无已有，无当有，无今有。不可以一切言说分别显示。
既亡三世之有，都绝言说之迹。
世尊，如来身为若此也。作如是观，以斯观者，名为正观；若他观者，名为邪观。
三，结成观也。肇曰：穷言尽智莫能显示，来观之旨为若是也。又解，他观者，谓二乘凡夫见生灭忧畏等背理为他。
尔时，舍利弗问维摩诘：汝于何没而来生此？
二，论生灭。文三：舍利弗约法问，二净名约幻况出，三释其生灭。前文又四。此初，身子问也。离生灭见不生灭者，二乘之见非实相义，若即因缘生灭悟不生灭者，此法身义也。有此差别故再论焉。上虽具显百非，今但论于生灭。若悟生则无生，自然无生。自然无生，自然众非可见矣。肇曰：上云如自观身实相，实相无生而今现有生，将成其自观之义，故以没生问也。
维摩诘言：汝所得法有没生乎？
二，反质也。肇曰：逆问所得，以证无没生也。所得法，即无为无相法也。
舍利弗言：无没生也。
三，答。无没生也。
若诸法无没生相，云何问言汝于何没而来生此？
四，诃也。若观诸法因缘生灭本无自性，云何乃问此没生耶？
于意云何？譬如幻师幻作男女，宁没生耶？
二，举幻况。文五。初，举幻问。
舍利弗言：无没生也。
二，答也。
汝岂不闻佛说诸法如幻相乎？
三，重问。
答曰：如是，
四，重答。
若一切法如幻相者，云何问言汝于何没而来生此？
五，诃。若佛说诸法如幻相者，即幻生非生，幻没非没。云何更问此没生也？肇曰：生犹化存，死犹化往，物无不尔，独问我为。
舍利弗！没者为虚诳法，败坏之相；生者为虚诳法，相续之相。菩萨虽没不尽善本，虽生不长诸恶。
三，解释。妄执虚诳有没有生，悟法真实无生无灭，幻灭非灭故不尽善本，幻生非生故不贪生长恶。此所以显即生灭悟无生灭，成法身义也。
是时，佛告舍利弗：有国名妙喜，佛号无动，是维摩诘于彼国没而来生此。
此下二，明应身应土。文二：初论应事，二现身土。前文又四：一佛示国名，二身子生疑，三约喻质问，四解释应事。此初也。上既即生非生是真身，此明不生能生是应身。国土亦然。故佛示其生没也。
舍利弗言：未曾有也。世尊：是人乃能舍清净土，而来乐此多怒害处？
二，生疑。但可弃秽生净，曷有舍净来秽耶？肇曰：此土方余国，怒害最多。
维摩诘语舍利弗：于意云何？日光出时与冥合乎？答曰：不也。日光出时则无众冥。维摩诘言：夫日何故行阎浮提？答曰：欲以明照为之除冥。
三，质问。初问答，明日光自明，闇不能蔽，喻真身处染不染。后问答，明日光能破彼闇，喻菩萨化生杂染。
维摩诘言：菩萨如是，虽生不净佛土，为化众生，不与愚闇而共合也，但灭众生烦恼闇耳。
此四，合喻解释。二重亦然。
是时大众渴仰，欲见妙喜世界无动如来及其菩萨声闻之众。
此二，正现身土。文六：一时众渴仰，二佛命令现，三奉命移取，四劝修行，五大众发心，六利益还本也。此初也。
佛知一切众会所念，告维摩诘言：善男子！为此众会现妙喜国无动如来及诸菩萨声闻之众，众皆欲见。
此二，命令现土。肇曰：既睹大众渴仰之情，将显净名不思议德，故告令现本国也。
于是维摩诘心念：吾当不起于座，接妙喜国铁围山川、溪谷江河、大海泉源、须弥诸山及日月星宿、天龙鬼神、梵天等宫，并诸菩萨声闻之众，城邑聚落、男女大小、乃至无动如来，
三，奉命。文六。此初，念取彼佛国土及妙莲花，宝阶严饰，尽皆现也。
及菩提树诸妙莲花，能于十方作佛事者。
肇曰：彼菩提树及妙莲花皆能放光明于十方作佛事，及花上化佛菩萨亦于十方作佛事，皆通取来。
三道宝阶，从阎浮提至忉利天。以此宝阶，诸天来下，悉为礼敬无动如来，听受经法，
肇曰：欲天报通足能凌虚。然彼土以宝阶严饰为戏游之路，故同以往返也。
阎浮提人亦登其阶，上升忉利，见彼诸天。妙喜世界成就如是无量功德。上至阿迦腻吒天，下至水际，以右手断取如陶家轮，入此世界，犹持华鬘示一切众。
肇曰：严净之土，福庆所集，人天之报相殊未几，故同路往返，有交游之欢娱。又解，忉利，此云三十三也。阿迦腻吒，此云色究竟。
作是念已，入于三昧，现神通力，以其右手断取妙喜世界置于此土。
二，正取。肇曰：重为轻根，静为躁君。非三昧之力，无以运神足之动。
彼得神通菩萨及声闻众并余天人俱发声言：唯然，世尊！谁取我去，愿见救护。
三，得通惊觉。肇曰：神通菩萨逆睹变端为众而问，其余诸天未了而问。恐畏未尽，故求救护。
无动佛言：非我所为，是维摩诘神力所作。
四，佛称净名作也。
其余未得神通者，不觉不知己之所往。
五，明不觉。
妙喜世界虽入此土而不增减，于是世界亦不迫隘，如本无异。
六，入不增减。
尔时释迦牟尼佛告诸大众：汝等且观妙喜世界，无动如来，其国严饰，菩萨行净，弟子清白。皆曰：唯然，已见。佛言：若菩萨欲得如是清净佛土，当学无动如来所行之道。
此四，劝修行。文三：此初，劝观也。二，皆曰：唯然，答见。佛言已下，劝修并可见。肇曰：登高必由其本，求果必寻其因。
现此妙喜国时，娑婆世界十四那由他人发阿耨多罗三藐三菩提心，皆愿生于妙喜佛土。释迦牟尼佛即记之曰：当生彼国。
此五，明众益。文三：发心，发愿，佛记。如文。妙喜现此二意，一为证净名净土，二为若干有缘发心。
时妙喜世界于此国土所应饶益其事讫已，还复本处，举众皆见。
此六，利益已还本。
佛告舍利弗：汝见此妙喜世界及无动佛不？唯然，已见。世尊！愿使一切众生得清净土如无动佛，获神通力如维摩诘。
此下第三，明闻经益。文二：一身子发愿，二闻经利益。初文又三：一问，二答，三发愿。如文。妙喜净土、净名神通不思议事，二乘所无，故启即愿也。
世尊，我等快得善利，得见是人亲近供养，
此下二，明闻经得利。文二。此初，叹闻经益。
其诸众生，若今现在，若佛灭后，闻此经者，亦得善利。
此二，叹诸众生闻经益。文三。初，叹闻经。
况复闻已，信解受持，读诵解说，如法修行。
二，总叹受持。
若有手得是经典者，便为已得法宝之藏。
三，别叹。有六。此初也。八难众生，尚不闻名，况乎得哉！深种信根，值佛得经，解脱宝藏，即为已得。
若有读诵，解释其义，如说修行，则为诸佛之所护念。
肇曰：行应于内，护念于外。理会冥感，自然之数。
其有供养如是人者，当知则为供养于佛。
持法藏者，行如来事，故如供佛。
其有书持此经卷者，当知其室则有如来。
经是佛母，故经卷住处，佛及弟子、梵、释、龙、天护如塔庙。
若闻是经能随喜者，斯人则为取一切智。
千里之行，难于发足。一切智果，始于随喜。既能喜之，必当克证。
若能信解此经，乃至一四句偈为他人说者，当知此人即是受阿耨多罗三藐三菩提记。
十善、五戒，报在人天。大乘深经，唯果菩提。故始信四句，便记成佛。
此下二品，大段第三，证已须传，流通分也。读说护持，远津遐劫，闻经修证，圣圣不绝，故曰流通。文二，此品赞法尊益大，后品睹益护持。大乘理教，名之为法；修读传通，名为供养。如文。
尔时，释提桓因于大众中白佛言：世尊，我虽从佛及文殊师利闻百千经，未曾闻此不可思议自在神通决定实相经典。
品文二：初天帝发誓弘经，二如来述可。初中又三：初叹法胜，次叹人益，三睹益誓传。此初也。百千经，方便教也。决定实相，修证理；自在神通，所证用。肇曰：此经言虽简约，而义包群典。坐不逾日，而备睹通变。大乘微远之言，神通应感之力，一时所遇，理无不尽。
如我解佛所说义趣，若有众生闻是经法，信解受持读诵之者，必得是法不疑。
此二，叹人，文二。此初叹信解。肇曰：是法者，自在神通实相法也。什曰：若累深信薄者，经涉生死，究竟必得。若善积而悟深者，随愿辄成之。
何况如说修行？斯人则为闭众恶趣，开诸善门，常为诸佛之所护念，降伏外学，摧灭魔怨，修治菩提，安处道场，履践如来所行之迹。
此二叹修行也。一念修行，闭八难恶趣，开五乘善门。行应则诸佛冥护，修正则外魔摧伏。随顺佛理，名修菩提。不移此心，必安道树。无上佛果，信心为本。万行菩提，一念为阶。所以始于一念修行，即是履践如来所行之迹。
世尊，若有受持读诵如说修行者，我当与诸眷属供养给事，所在聚落、城邑、山林、旷野，有是经处，我亦与诸眷属听受法故，共到其所，其未信者当令生信，其已信者当为作护。
此三，天帝睹法真益大，发誓弘护之。护持正法，菩萨行本，所以誓修。
佛言：善哉善哉！天帝！如汝所说，吾助尔喜。
此经广说过去、未来、现在诸佛不可思议阿耨多罗三藐三菩提。此下二，佛赞天帝所以。文三，如前。此初，述叹法也。肇曰：善其护持之意也。三世菩提不思议道皆陈在此经，若受持护养则为供养三世诸佛，故助尔喜。
是故，天帝！若善男子、善女人受持读诵供养是经者，则为供养去来今佛。
二，述人益深。文二。此初，正述也。经是三世佛母，供其母则供其子也。又教能显理，理能悟佛，故受持读诵则为供养三世佛矣。
天帝！正使三千大千世界如来满中，譬如甘蔗竹苇稻麻丛林。若有善男子、善女人，若一劫或减一劫，恭敬尊重赞叹供养奉诸所安，至诸佛灭后，以一一全身舍利起七宝塔，纵广一四天下，高至梵天，表刹庄严，以一切华香璎珞幢幡伎乐微妙第一，若一劫若减一劫而供养之，于天帝意云何？其人殖福宁为多不？
此二，校量。文四。此初，举况问也。大千诸佛，福田最上，施安起塔，二世供养，是人殖福为多不耶？
释提桓因言：多矣，世尊！彼之福德，若以百千亿劫说不能尽。
二，答福多。
佛告天帝：当知是善男子、善女人闻是不可思议解脱经典，信解、受持、读诵、修行，福多于彼。
三，正校量胜。生曰：衣食供养本以施功致福，非求理之法。据此正可生人天之中，终不得成佛也。供养法身者，以佛所体为怀，至于大悟智慧而以相比，岂可同年语其优劣哉！
所以者何？诸佛菩提皆从是生，菩提之相不可限量。以是因缘，福不可量。
四，释胜所以。诸佛从经生，供佛福尚多，何况供养经本乎！肇曰：高木必起重壤，琼瑜必生荆岫。所以无量之果必由无量之因。诸佛菩提皆从习此经生，而菩提之道以无相为相。无相之相不可限量，因是生福，福何可量？
佛告天帝：过去无量阿僧祇劫时，世，有佛号曰药王如来、应供、正遍知、明行足、善逝、世间解、无上士、调御丈夫、天人师、佛世尊，世界曰大庄严，劫曰庄严，佛寿二十小劫。其声闻僧三十六亿那由他，菩萨僧有十二亿。
此下三，述弘护之报。我为月盖，护法成佛。天帝所愿，报可知矣。文四：初明有佛，二明供养，三结会，四劝修。此初，明时有佛也。药王别号如来等通号有十：一如来，乘真如理来成正觉故；二应供，破魔度物应供养故；三正遍知，正觉诸法不颠倒故；四明行足，万行满足至三明果故；五善逝，逝往也，直往菩提不退还故；六世间解，大悲权智解世间故；七无上士，德业最胜无能过故；八调御丈夫，受化调伏皆丈夫故；九天人师，虽师范六道天人益多故；十佛，佛驮，觉也。生死长夜，自觉觉他故。余劫名眷属等可见。
天帝！是时有转轮圣王名曰宝盖，七宝具足，主四天下。王有千子，端正勇健，能伏怨敌。尔时，宝盖与其眷属供养药王如来，施诸所安，至满五劫。
二，明有王供养。文三。此初，父王供养也。七宝者，轮宝、珠宝、女宝、象宝、马宝、藏宝、臣宝、兵神宝过五劫已，告其千子：汝等亦当如我以深心供养于佛。于是千子受父王命，供养药王如来，复满五劫，一切施安。
二，千子供养，有告有奉可见。
其王一子名曰月盖，独坐思惟：宁有供养殊过此者？
此三，明月盖思法供养。文九。此初，独坐思惟也。肇曰：极世肴珍，无以据其至至之情，冀所珍之外，别有妙养，以畅诚心。
以佛神力，空中有天曰：善男子！法之供养，胜诸供养。
二，天告。肇曰：药王如来，知其将化，故变为空神而告之。
即问：何谓法之供养？
三，问天也。
天曰：汝可往问药王如来，当广为汝说法之供养。
即时月盖王子行诣药王如来，稽首佛足，却住一面，白佛言：世尊！诸供养中，法供养胜。云何为法之供养？
五，诣问佛。
佛言：善男子！法供养者，诸佛所说深经，一切世间，难信难受，微妙难见，清净无染，非但分别思惟之所能得。
六，示佛答法养。文二：初明法体，二明供养。法中文五：初明理法，二明教法，三明行胜，四明果胜，五总结也。此初，明实相理法也。肇曰：深经，谓之方等第一义也。其旨深玄，非有心之所得；微妙无缘，非明者之所睹。超绝尘境，无染若空。欲以有心有明而信受者，不亦难乎！又解，实相深理，难信难见，性净无染，但可智悟，非分别思惟能得。又解，情与理违，故难信；行与理违，故难受；惑与理违，故难见。
菩萨法藏所摄，陀罗尼印印之，
此二，明菩萨法教，非小乘也。陀罗尼印者，无名相理，假名相说，终日名而无名，终日相而无相，此陀罗尼印也。故胜天王云：总持无文字，文字显总持，般若大悲力，离言文字说。又，即名非名，即相非相，亦名实相印也。肇曰：菩萨法藏所摄，固非小乘之宝；总持所印，固非域中之道。总持所印，所印必真；法藏所摄，所摄必宝。岂是常人所能开发？以明法宝深固，难可窥也。
至不退转，成就六度。
此三，明理深教妙，起行必胜。文四。此初，不退行也。如弥勒章明。肇曰：不退所以至，六度所以成，大乘之所出，何莫由斯典。
善分别义，顺菩提法，众经中上。
此二，广说行也。肇曰：善分别实相之义，顺菩提无相之法，此经之上也。
入大慈悲，离众魔事及诸邪见。
此三，离过行也。大悲故超二乘，离着故超诸魔，无邪见故超外道。此皆深经之所能也。
顺因缘法，无我、无人、无众生、无寿命，空、无相、无作、无起。
此四，证真行也。谓顺因缘，悟真理也。无我等，我空也。空无相等，法空也。肇曰：法从因缘生，生则无自性，无自性则无主，无主则无我、人、众生、寿命，唯空无相、无作、无起。此深经之所顺也。
能令众生坐于道场，而转法轮。诸天、龙神、乾闼婆等，所共叹誉。
此下四，明理深行妙，得胜果也。文三。初，明证道法身果。既成道树，必转法轮，所以天龙预怀忻叹。
能令众生入佛法藏，摄诸贤圣一切智慧，说众菩萨所行之道。
此二，明一切智果。既坐道树，具佛法藏，获贤圣智，得菩提道，因圆果满，名行足也。
依于诸法实相之义，明宣无常、苦空、无我、寂灭之法，能救一切毁禁众生。诸魔外道及贪著者，能使怖畏。
此三，明大悲利益果。既坐道场，获一切智，普雨法雨，利益众生，令诸菩萨依实相义，权为二乘宣无常理，闻经随喜，毁禁罪除。诸魔外道，怖邪归正。自非深信大乘、坚固悲愿，安能致此无边益哉。
诸佛贤圣，所共称叹。背生死苦，示涅槃乐。十方三世诸佛所说，
此五，总结理也。肇曰：诸佛共称，以明其法必真也。生死虽苦，背之至难；涅槃虽乐，识之者寡。自非深经，孰启其路？诸佛虽殊，其道不二，以明第一义经常一不差。美深经讫于是。
若闻如是等经，信解、受持、读诵，以方便力，为诸众生分别解说，显示分明。守护法故，是名法之供养。
此二，明供养。文二。此初，信行读诵。肇曰：如是等经，尽诸佛法身也。若闻斯经，能信解护持，宣示分别，明令大法增广，名法之供养。养成法身也。
此二，明法行修行。文三：初观除邪执，二四依简失，三顺寂灭证。初除执，文三。此初，标也。肇曰：诸法即深经所说六度诸法，
随顺十二因缘。离诸邪见，得无生忍，决定无我，无有众生。
此二，无我观也。肇曰：不悟缘起，故有邪见之迷，封我之惑。若如说行，则得明慧。明见十二因缘根原所由，故能离邪见，得无生忍，无复吾我、众生之想也。见缘如缘，谓之随顺。明白有无，谓之决定。皆智用之别称。
而于因缘果报，无违无诤，离诸我所。
此三，离我所也。肇曰：无违无诤，即随顺义也。五受阴身，及家属所有因缘果报，即我所也。若能明见因缘果报之性，顺而无违，离我所也。上直明观因缘，知无造者，故离我见。今观因缘果报，知无属者，故离我所见。
依于义不依语，依智不依识，依了义经不依不了义经，依于法不依人。
二，四依简失。大集经云：语者说生死，义者知生死无性；语者说涅槃味，义者说涅槃无性；语者说诸乘随所安止，义者说诸乘入一相智门等。又，识者识四大，智者住四大无性；识者识六根、六识，智者住内外寂灭等。又，不了义经说生死苦恼，了义经说生死、涅槃一相；不了义经说我、人诸法，了义经说三空、无我也。又，人者摄取人见，法者解人无人见；人者凡圣三乘人也，法者知一切法无别无异，如虚空也。
随顺法相，无所入，无所归。
此三，明顺法寂灭相而修证。文三。此初，标法体也。肇曰：顺因缘，知法无尽。法从缘而有，从缘而无。其有不从未来来，其无不归入过去去，故曰无入无归也。
无明毕竟灭故，诸行亦毕竟灭，乃至生毕竟灭故，老死亦毕竟灭。
二，辩寂灭相也。肇曰：毕竟谓始终常灭，始终常灭不复更灭，乃所以成无尽义也。生曰：毕竟者，终要然也。终既要灭，生岂有哉？生若不有，其谁有灭耶？则无入、归矣。
作如是观，十二因缘无有尽相，不复起见，是名最上法之供养。
此三，结供养也。无明本性寂灭，故不生。不生即不灭，不灭即无尽。肇曰：上观因缘无生，离常、我等诸见。今观因缘无灭，离断、灭等诸见。具四依，离诸见者，法供养之上也。
佛告天帝，王子月盖从药王佛闻如是法，得柔顺忍。
七，闻法得益也。仁王云：四五六地得此忍也。肇曰：心柔智顺，堪受实相。未及无生，名柔顺忍。
即解宝衣严身之具，以供养佛。
二，解衣供养。
白佛言：世尊！如来灭后，我当行法供养，守护正法。愿以威神，加哀建立，令我得降魔怨，修菩萨行。
三，请加护也。肇曰：闻法供养，欣欲行之。然经道深远，非己力所弘，故愿加威神也。
佛知其深心所念，而记之曰：汝于末后守护法城。
八，明受记。什曰：欲令后人信伏，故记其守护法藏。
天帝！时王子月盖见法清净，闻佛授记，以信出家，修集善法，精进不久，得五神通，通菩萨道，得陀罗尼无断辩才。
九，出家护法。文三。此初，出家得道。神通，身业；陀罗尼，心业；辩才，口业也。
于佛灭后，以其所得神通、总持、辩才之力，满十小劫，药王如来所转法轮，随而分布。
二，以具三业功德，故弘法也。
月盖比丘以守护法，勤行精进，即于此身化百万亿人，于阿耨多三藐三菩提立不退转，十四那由他人深发声闻、辟支佛心，无量众生得生天上。
三，明所化众数。
天帝！时王宝盖岂异人乎，今现得佛，号宝炎如来。其王千子，即贤劫中千佛是也。从迦罗鸠孙驮为始得佛，最后如来号曰楼至。月盖比丘则我身是。
三，结会。古今迦罗鸠孙驮，亦曰拘留孙，贤劫千佛之首，楼至千佛之终也。
如是，天帝当知，此要以法供养，于诸供养为上，为最第一无比。是故，天帝！当以法之供养，供养于佛。
四结劝。肇曰：吾成正觉，由法供养，以是可知法养为上。
此品付嘱。护持传法事大，缘累不轻，殷勤付嘱，故云嘱累。又云殷勤再三，故云嘱累。
于是佛告弥勒菩萨言：弥勒！我今以是无量亿阿僧祇劫所集阿耨多罗三藐三菩提付嘱于汝。如是辈经，于佛灭后末世之中，汝等当以神力广宣流布，于阎浮提，无令断绝。
品文三：一付嘱弥勒等，二付嘱阿难等，三经毕庆闻。前文又二：初付，后受。付文三。此初，正付也。肇曰：不思议经，即佛无上菩提之道。其道深远，难可克成。吾无量劫不惜身命，骨施逾须弥，血施过江海，勤苦积集，今始得就。哀彼长迷，故垂之竹帛。然群生德薄，魔事炽盛，吾道多难，非汝不弘。嗣正之第，所以重累。又城高冲生，道尊魔盛，自非神力无以制持，故劝以神力也。
所以者何？未来世中当有善男子、善女人，及天龙、鬼神、乾闼婆、罗刹等，发阿耨多罗三藐三菩提心，乐于大法。若使不闻如是等经，则失善利。如此辈人闻是等经，必多信乐，发希有心，当以顶受，随诸众生所应得利而为广说。
二，释付所以。缘不感佛，发在当来。不闻则失，闻之必益，故当顶受广说。肇曰：法之通塞损益若此，故劝弥勒顶受广说也。
弥勒当知，菩萨有二相。何谓为二？一者好于杂句文饰之事，二者不畏深义如实能入。若好杂句文饰事者，当知是为新学菩萨。若于如是无染无著甚深经典，无有恐畏，能入其中，闻已心净，受持、读诵、如说修行，当知是为久修道行。
此三，简传通得失。有三。此初，总简也。新学好文，久修好义。传者应善其根缘，学者应鋻其得失。有标释结可见。肇曰：行之深浅，各有异相。得失两陈，以励护持法者。
弥勒！复有二法，名新学者，不能决定于甚深法。何等为二？一者，所未闻深经闻之惊怖生疑，不能随顺，毁谤不信，而作是言：我初不闻从何所来。二者，若有护持解说如是深经者，不肯亲近供养恭敬，或时于中说其过恶。有此二法，当知是新学菩萨，为自毁伤，不能于深法中调伏其心。
此二，别简新学菩萨。文三，如前。决定深理，必在积修。敬法重人，方能久学。若谤法毁师，自绝深信，解慧不明，岂能决定正观，获不退转也。肇曰：一毁法，二毁人。
弥勒！复有二法，菩萨虽信解深法，犹自毁伤，而不能得无生法忍。何等为二？一者，轻慢新学菩萨，而不教诲。二者，虽解深法，而取相分别。是为二法。
三，别简旧学。二法者：一轻慢新学，自丧大悲；二乐分别，自坏大智。夫证无生忍，要悲智双圆。有兹二患，自毁修证。文三，如前可见。
弥勒菩萨闻说是已，白佛言：世尊！未曾有也。如佛所说，我当远离如斯之恶，
此下二，明弥勒四王等受旨。文三。此初，弥勒受旨。文二：初领旨，二佛赞。领中先受诫旨。肇曰：一生大士，岂有如斯之恶闻而复离耶？发言者为未离者耳。
奉持如来无数阿僧祇劫所集阿耨多罗三藐三菩提法。若未来世中善男子、善女人求大乘者，当令手得如是等经。与其念力，使得受持读诵为他广说。世尊！若后末世有能受持读诵为他说者，当知是弥勒神力之所建立。
此二，领通经旨。如来得法，益通三世。未来有缘，我当令手得心持，自行兼说。弥勒神力者，肇曰：定己功于未然，息众魔之候断。
佛言：善哉善哉！弥勒！如汝所说，佛助尔喜。
此二，佛赞。如文可见。
于是一切菩萨合掌白佛言：我等亦于如来灭后，十方国土，广宣流布阿耨多罗三藐三菩提。复当开导诸说法者，令得是经。
二，诸菩萨受。法灯遍照，故誓宣十方。
尔时四天王白佛言：世尊！在在处处，城邑聚落、山林旷野，有是经卷，读诵解说者，我当率诸官属为听法故，往诣其所，拥护其人，面百由旬，令无伺求得其便者。
此下三，四天王受旨。经卷住处，灾难自清。况天力护持，弥增法化。
是时佛告阿难：受持是经，广宣流布。阿难言：唯！我已受持要者。世尊！当何名斯经？佛言：阿难！是经名维摩诘所说，亦名不可思议解脱法门。如是受持。
下二，付嘱阿难。付受问答，欲令结集之时无所遗漏。
佛说是经已，长者维摩诘、文殊师利、舍利弗、阿难等，及诸天、人、阿修罗等一切大众，闻佛所说，皆大欢喜。
已下说付既周，庆闻修奉。
录文完。