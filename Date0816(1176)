此品次而來者，即是第三、為破自體法界緣集，顯不思議解脫法身，成如來凈佛國土之教。此品來意眾多，豈是凡情所測？今略用三意以通釋此品文義也：第一、正明此品來意；第二、略釋菩薩義；第三、入文解釋。
第一、此品次來者，大圣法王欲令眾生得不思議正報解脫法身，成依報凈佛國土，故前命諸大弟子，弟子各述不堪者，以諸聲聞依三藏教，皆取偏真作證，悉滯無為緣集，故各辭往昔皆被凈名彈呵，豈堪傳如來旨也？菩薩既不取偏真作證，既不滯無為緣集，故次命也。
但菩薩雖不滯無為緣集，而有自體法界緣集之患，故於昔皆為凈名彈呵。此表三教所明皆是方便不思議法身，正報未顯真凈，依報佛國之義未成，故諸菩薩各辭不堪傳如來旨，往問疾也。
今明此品來意亦略有五：一、為顯凈名不思議勝智；二、為轉方便教門；三、為扶成佛國之教；四、為折伏住方便行菩薩，為入大品、法華、涅盤之哢胤；五、印定成經。此五意一往名數似同，而義有殊，不可一概混濫也。
第一、為顯凈名不思議勝智者，前諸大弟子雖述被彈無答，但聲聞智斷超三界，既是小乘福慧局淺，何足備顯凈名神智？如共小兒捔力，未足為健也，所以次命四大菩薩及諸大士，令往問疾。若皆述不堪，是則時眾咸聞凈名智德高遠超群，莫不心生敬仰，靡不歸伏。若文殊被命入室論道，即皆沾大法利也。此意似如為室內作序，但余四義皆是正說，從多為論，故不得屬序，是義前以處處料簡。
第二、為轉方便教門者，亦是轉觀義。所以然者，若是鈍根菩薩，即是轉教，此即信行人也；若利根菩薩，即是轉觀，此法行人也。就此即為二：一、明轉教義；二、明轉觀義。
一、明轉教義者，佛為鈍根菩薩不堪聞圓入佛道之教，故開方便教門，引接調熟此諸修方便行菩薩。既以純種菩薩而欲心悕入無生正位，受菩提記也。是以凈名呵彌勒鄰果受記，正是寄意破稟三教菩薩悕望欲求無生真受記之位也。是則通、別兩教菩薩錯求之心，皆轉圓教菩薩悕望之心，皆可息也。
問曰：凈名但呵彌勒受一生菩提記，何得知寄意斥稟三教菩薩心悕入無生受記之位也？
答曰：上文云為兜率天王說不退轉地之行，次下云實無發三菩提，亦無退者。不退轉位即是入無生正位，真受記之位也。