入庵示眾：恁麼恁麼，理隨事變；不恁麼不恁麼，事得理融；恁麼中不恁麼，寬廓非外；不恁麼中卻恁麼，寂寥非內。寂寥非內也，觀法界於一塵之中；寬廓非外也，見一塵徧法界之內。無始無終，無前無後，無古無今，一時清凈。便恁麼去，止宿草庵，且在門外。何故？猶是教乘極則，未是衲僧本分事。直須恁麼中不恁麼，不恁麼中卻恁麼，直下便捏。到這，直得三世諸佛、諸代祖師、天下老和尚無摸處，更說甚麼內，說甚麼外，說甚麼理，說甚麼事，說甚麼法界，說甚麼一塵。以拂子擊禪床一下，云：若向這證得去，在內不寂，在外不常，在無不減，在有不增，不住兩頭，不居中位。乾峰舉一不得舉二，放過一著，落在第二。睦州盞子落地，楪子成七片，有甚麼過？良久，喝一喝，云：任大也須從地起，更高爭奈有天何！
復舉：僧問巖頭：三界競起時如何？頭云：坐卻著。僧云：未審師意如何？頭云：移取廬山來即向汝道。
師云：巖頭古佛向萬仞崖頭垂手，鑊湯鑪炭橫身，蓋為慈悲之故，有落草之談。今日若有人問云門：三界競起時如何？只向佗道：快便難逢。未審師意如何？移取云門山來即向汝道。
刱庵林司法為考大祥請示眾：福城東有大長者，居福城東海嶼上，於不思議塵劫中，承事供養無數佛。善哉長者世希有！如優曇華時一現，發啟廣大真實心，刱無佛處阿蘭若。若昔智人建梵剎，折草插地即成就。此心堅固等須彌，或贊或毀不搖動。魔王軍眾數甚多，睹茲殊勝自摧伏。長者視身如浮云，變滅須臾不長久。當生佛國時節來，撒手便行不回顧。有子遵義起其家，志愿身心俱及第。仁者則壽語不誣，當知今亦未嘗死。我來居是阿蘭若，不見長者生遺恨。故說此偈聊發揚，同住如來寂滅海。
示眾：以字不成八字非，爍迦羅眼不能窺。一毛頭上重拈出，忿怒那吒失卻威。
示眾：一句中具三玄門，一玄門有三要路。臨濟小廝兒，只具一只眼。四方八面來，只打中間底。卒風暴雨時，向古廟嚲得過。興化老凍膿，全未夢見在。至道無難，唯嫌揀擇，是時人窠窟，趙州古佛直得五年分疏不下。灼然鵝王擇乳，素非鴨類。有佛處不得住，無佛處急走過，三千里外逢人不得錯舉。揭卻腦蓋，換卻眼睛，汝等諸人不用鉆龜打瓦。百丈被馬祖一喝，直得三日耳聾。作麼生圖度？切忌停囚長智。恁麼也不得，不恁麼也不得，恁麼不恁麼總不得。含元殿休問長安，莫認驢鞍橋作阿爺下頷。既然如是，向這說高高峰頂立，深深海底行，得麼？香象渡河，截流而過，得麼？如金翅擘海，直取龍吞，得麼？既不許恁麼，如今不免且作死馬醫。驀拈拄杖卓一下，云：太陽溢目，萬里不掛片云。超佛越祖之談，已為掃來填溝塞壑了也。且道清平木杓、笊籬、井索、錢貫，雪峰輥球，禾山打鼓，畢竟向衲僧分上成得個甚麼邊事？還委悉麼？莫待是非來入耳，從前知己反為讎。復卓一下，喝一喝。
善友請示眾：心空及第無階級，直下忘懷罪性空。一念廓然三際斷，千差萬別盡圓通。
示眾：針鋒頭上透天關，著意忘懷兩不堪。直下早踰千萬劫，即今成佛未同參。所以雪峰道：望州亭與汝相見了也，烏石嶺與汝相見了也，僧堂前與汝相見了也。若是靈利漢，聊聞舉著，剔起便行，更不周由者也。還委悉麼？出頭天外看，誰是我般人？
陳氏為考妣懺塔請示眾：普賢身相無有二，八萬四千毛孔剎，一一毛孔一如來，一一如來一塔廟。舍利堅固金剛身，虛空可壞此不朽，女子陳氏報劬勞，一一塔廟一瞻禮，滿足八萬四千拜，盡諸毛孔無有遺。所獲功德不可量，正與普賢行愿等，用嚴慈父及慈母，徧及法界諸有情，永離苦海證菩提，悉得心空超彼岸。
入庵示眾，舉：波斯匿王問世尊：勝義諦中還有世俗諦否？若言其有，智不應一；若言其無，智不應二。一二之義，其義云何？世尊答曰：汝於過去龍光佛所曾問此義，我今無說，汝亦無聞，無說無聞，是名一義？二義？
師云：大小釋迦老子被個俗漢等閑拽轉鼻孔，直得分疏不下。今日或有人問云門：勝義諦中還有世俗諦否？若言其有，智不應一；若言其無，智不應二。一二之義，其義云何？且作麼生支遣？良久，云：插一枝草建梵剎，破妄想塵出經卷，饒益廣大諸有情，成就無邊希有事。
驀拈拄杖卓一下，云：梵剎已建，妄想塵已破，大經卷已出，頓漸、偏圓、權實、半滿，一一分明。種種法門，種種方便，種種智慧，種種因果，種種殊勝，種種行愿，種種莊嚴，只在檀越給事一毛端上，以妙明心印一印印定。還信得及麼？若信得及，即今成佛，不假修治。非但檀越給事如是，乃至過現未來微塵諸佛、諸代祖師、古往今來一切知識、天下老和尚舌頭，亦以此印印定，無異無同，一一妙明，一一具足。修如是行，成如是事，滿如是愿，獲如是福，無古無今，無終無始，無成無壞，無悟無迷。如是了達，如是證入，如是究竟，亦只在檀越給事一毛端上，不異善財入彌勒樓閣，塵沙法門一時頓證，無量功德徧處莊嚴，如帝網交光，互相融通，互相攝入，互為主伴，一一周帀，一一無偏，普令無數善心不善心眾生，睹諸殊勝，皆發無上正等菩提之心，生希有想。
非但檀越給事如是，云門今日亦如是。非但云門與給事如是，現前僧俗大眾一一平等，一一無差，一一如是。正當恁麼時，且道是勝義諦耶？是世俗諦耶？是有耶？是無耶？是一義耶？是二義耶？是說耶？是無說耶？是智耶？是無智耶？是聞耶？是無聞耶？試斷看。若斷得出，檀越給事建大寶坊，作大佛事，功不唐捐。若斷不出，云門為蛇畫足去也。擲下拄杖，拍禪床云：透過鐵圍山，北斗面南看。
浴佛示眾：末後一句子，聲前露倮倮，蓋天蓋地，蓋聲蓋色。黃面老子得個一著子，便道：未離兜率，已降王宮；未出母胎，度人已畢。及至初生，則震動一切世界網，便一手指天，一手指地，作大師子吼道：天上天下，惟我獨尊。為一大事因緣故，開佛知見，示佛知見，悟佛知見，入佛知見。殊不知數千年後，被個跛腳阿師要一棒打殺與狗子吃，貴圖天下太平。且道釋迦老子過在甚麼處？莫是指天指地開大口麼？莫是不合鼓弄人家男女麼？莫是開佛知見，示佛知見，悟佛知見，入佛知見麼？若恁麼商量，不唯謗佗釋迦老子，亦乃辜負云門大師。到這，若知云門落處，即知自己落處。且道落在甚麼處？良久，云：萬古碧潭空界月，再三撈摝始應知。
復舉：僧問五祖：如何是佛？祖云：露胸跣足。如何是法？云：大赦不放。如何是僧？云：釣漁舩上謝三郎。
師云：此三轉語，一轉具三玄三要、四料揀、四賓主、洞山五位、云門三句，百千法門，無量妙義，若人揀得，許你具一只眼。
結夏示眾：今日是眾僧結制之辰，云門庵比丘宗杲與赤肉團上無位真人、現前清凈大眾，以法界為伽藍，同諸菩薩九十日內安居其中，跳金剛圈，吞栗棘蓬，作夢中佛事，降鏡魔軍，三業清凈，六根明潔，身四威儀，無諸過患，懸契如來一百四十大愿，紹三寶種永不斷絕。茍能如是修證，如是安居，是大丈夫漢，是真出家兒，不須謹守蠟人，如鵝護雪；其或未然，趙州東壁掛葫蘆，莫道不疑好。拍禪床，下座。
示眾：云門昨日晝寢，夢乘一葉輕舟，泛東大洋海，騎新修佛殿，入螻蟻穴中，迤邐行到十字街頭，萬人叢，見一隊強項衲僧，口談玄演妙，舉古明今，說靈云見桃華悟道，香嚴聞擊竹明心，雪峰連年輥球，禾山長時打鼓，事存函蓋合，理應箭鋒拄。方作此夢，忽然被人驚覺，元來卻是喜通聚三上座鞵履作聲。云門雖然眼開，猶在夢中未惺。三上座近前作禮曰：請和尚來日為眾說禪。云門夢應渠曰：諾。今日擊動法鼓，大眾上來，且道說個甚麼即得？昨日夢說禪，如今禪說夢，夢時夢如今說底，說時說昨日夢底，昨日合眼夢，如今開眼夢，諸人總在夢中聽，云門復說夢中夢。
良久，云：驢唇先生開口笑，阿修羅王打勃跳，海神失卻夜明珠，擘破彌盧穿七竅。三人上座請談禪，平地無風浪拍天。禪！禪！不用思量卜度，非干文字語言。仰之彌高，鉆之彌堅，巖頭剗之則曰是句非句，臨濟用之則曰三要三玄。禪！禪！吞卻栗棘蓬，透出金剛圈。休論趙州老漢庭前柏樹子，莫問首山新婦騎驢阿家牽，但請一時放下著，當人本體自周圓。召大眾云：且作麼生說個周圓底道理？夢明明有六趣，覺後空空無大千。喝一喝。
解夏示眾：衲僧相見莫疑猜，布袋結頭今日開，露柱著衫南岳去，燈籠脫帽上天臺。驀拈拄杖云：只有云門木上座，終年無去亦無來，有時獨靠古屏畔，覷破門前下馬臺。擲下拄杖，下座。
示眾：舉一不得舉二，放過一著，落在第二。遇貴則賤，遇賤則貴。筑著磕著，沒處回避。南岳天臺去路通，君向西兮我向東，風從虎兮云從龍。喝一喝，云：拈起簸箕別處舂，熨斗煎茶銚不同。
示眾，舉：僧問云門：如何是道？門云：透出一字。
師云：透出一字，卻不相似，急轉頭來，張三李四。下座。
示眾，舉：教中道：生滅滅已，寂滅現前。
師云：真生無可生，真滅無可滅，寂滅忽現前，蝦蟆吞卻月。
示眾，舉：僧問趙州：百骸俱潰散，一物鎮長靈時如何？州云：今朝又風起。
師云：今朝又風起，鬧處莫插觜，觸著閻羅王，帶累陰司鬼。
示眾，舉：法眼問覺鐵觜：近離甚處？覺云：趙州。眼云：承聞趙州有柏樹子話，是否？覺云：無。眼云：往來皆謂僧問如何是祖師西來意，州云庭前柏子樹子，上座何得道無？覺云：先師實無此語，和尚莫謗先師好。
師云：若道有此語，蹉過覺鐵觜；若道無此語，又蹉過法眼；若道兩邊都不涉，又蹉過趙州。直饒總不恁麼，別有透脫一路，入地獄如箭射。畢竟如何？舉起拂子云：還見古人麼？喝一喝。
示眾，舉：青原思和尚問六祖：當何所務即不落階級？祖云：汝曾作甚麼來？思云：圣諦亦不為。祖云：落何階級？思云：圣諦尚不為，何階級之有？祖深器之。
師云：莫將閑話為閑話，往往事從閑話生。
示眾，舉：龐居士問靈照女：明明百草頭，明明祖師意，作麼生會？照云：這老漢頭白齒黃作這個見解。居士云：你作麼生？照云：明明百草頭，明明祖師意。
師云：龐居士先行不到，靈照女末後太過，直饒齊行齊到，若到云門，一坑埋卻。且道過在甚麼處？明明百草頭，明明祖師意。
示眾，舉：云門云：百草頭上道將一句來。眾無語。自代云：俱。圜悟老師云：劄。
師云：普。復云：俱劄普，日輪午，李將軍，射石虎。雖然透過那邊，枉發千鈞之弩。
示眾，舉：僧問趙州：四山相逼時如何？州云：無路是趙州。
師云：無路是趙州，老將足機籌，關南并塞北，當下一時收。
李參政請示眾，舉：裴相國入寺，見壁間畫像，問院主云：壁間是甚麼？主云：高僧。裴云：形儀可觀，高僧在甚麼處？主無語。裴云：這莫有禪僧麼？時黃檗在眾，院主云：有一希運上座頗似禪僧。裴遂召黃檗，舉前話似之，檗云：但請問來。裴云：形儀可觀，高僧在甚麼處？檗召相公，公應諾。檗云：在甚麼處？裴於言下領旨。
師云：裴公將錯就錯，脫盡根塵。黃檗信口垂慈，不費心力，似地擎山，不知山之孤峻；如石含玉，不知玉之無瑕。雖然如是，黃檗只有殺人刀，且無活人劍。今日大資相公或問云門：形儀可觀，高僧在甚麼處？云門亦召云：相公！相公若應諾，云門即向道：今日堂中特謝供養。
示眾，舉：僧問趙州：如何是祖師西來意？州云：庭前柏樹子。僧云：和尚莫將境示人。州云：我不將境示人。僧問：如何是祖師西來意？州云：庭前柏樹子。
師云：庭前柏樹子，今日重新舉，打破趙州關，特地尋言語。既是打破關，為甚麼卻尋言語？當初將謂茅長短，燒了元來地不平。
蔡郎中請示眾：聊聞舉著便承當，好肉無端已剜瘡。著眼機輪上頭看，方知兩兩不成雙。驀拈拄杖云：見之不取，千載難忘。三世諸佛、諸代祖師、天下老和尚被云門拄杖子一口吞盡，一大藏教填溝塞壑。正當恁麼時，設使德山棒如雨點，臨濟喝似雷奔，還如氈上翻筋斗，鞾動指頭，有甚麼用處？恁麼說話，太殺壓良為賤，不識好惡。或被一個不惜性命底衲僧出來掀倒禪床，喝散大眾，也怪佗不得。即今還有麼？如無，云門據欵結案去也。卓拄杖一下。
復舉：裴相國捧一尊像胡跪於黃檗前云：請師安名。檗云：裴休！裴應諾。檗云：與汝安名竟。裴作禮云：謝師安名。
師云：裴公、黃檗可謂如水入水，似金博金。雖然如是，檢點將來，不無滲漏。今日蔡郎中或捧一尊像請云門安名，即向道：清凈法身毘盧遮那佛。若云：謝師安名。即向道：下坡不走，快便難逢。
儲大夫請示眾：徹骨徹髓道一句，三要三玄絕遮護，竺乾四七例皆迷，震旦二三渾未悟。我說是言非正邪，當機覿面休回互，殷懃為報云臺公，俊鷹不打籬邊兔。
俊上座請示眾，拈拄杖，卓一下，云：文殊、普賢、觀音、彌勒。又卓一下，云：迦葉、阿難、寒山、拾得。又卓一下，云：只恁麼，全是中全非。又卓一下，云：不恁麼，全非中全是。如來說一合相即非一合相，是名一合相。放過一著，文俊上座好與三十棒。且道是賞佗？是罰佗？擲下云：具眼衲僧試定當看。
示眾，舉：外道問佛：不問有言，不問無言。世尊良久。外道贊嘆云：世尊大慈大悲，開我迷云，令我得入。外道去後，阿難問佛：外道有何所證而言得入？世尊云：如世良馬，見鞭影而行。雪竇云：邪正不分，過由鞭影。
師云：邪正兩分，正由鞭影。
示眾：即心即佛莫妄求，非心非佛休別討。紅爐焰上雪華飛，一點清涼除熱惱。
示眾：行不到處說不難，說不到處行不難，行說難到不難到，拈卻門前大案山。所以道：靈鋒寶劍，常露現前，亦能殺人，亦能活人，進前則喪身失命，退後則瓦解冰銷，不進不退，上無沖天之計，下無入地之謀。正當恁麼時，作麼生是衲僧轉身一路？還委悉麼？好手手中呈好手，紅心心中紅心。
示眾，舉：僧問趙州：如何是趙州？州云：東門、南門、西門、北門。僧云：不問這個。州云：你問趙州聻？
師云：這僧問趙州，趙州答趙州。得人一馬，還人一牛。人平不語，水平不流。會麼？受恩深處宜先退，得意濃時便好休。
為圜悟和尚舉哀拈香，指真云：這老和尚，一生多口攪擾叢林，近聞已在蜀中遷化了也，且喜天下太平。云門昔年雖曾親近，要且不聞佗說著個元字腳。所以今日作一分供養，點一盞茶，燒此一炷香，熏佗鼻孔，即非報德酬恩，只要辱佗則個。召大眾云：既不聞佗說個元字腳，又無恩德可報，何故特地作這一場笑具？還委悉麼？冤有頭，債有主。偶因失腳倒地，至今怨入骨髓。遂燒香。
當晚小參，舉：僧問長沙：南泉遷化向甚麼處去？沙云：東家作驢，西家作馬。僧云：未審意旨如何？沙云：要騎便騎，要下便下。
師云：今日或有人問云門：圜悟老師遷化向甚麼處去？即向佗道：入阿鼻大地獄去也。未審意旨如何？飲洋銅汁，吞熱鐵圓。或問：還救得也無？云：救不得。為甚麼救不得？是這老漢家常茶飯。
善友請示眾：妄心顛倒造諸業，回趣真乘即懺摩。真妄兩頭俱透脫，海南東畔是新羅。
示眾，舉：百丈凡參次，有一老人常隨眾聽法，眾人退，老人亦退。忽一日不退，丈遂問：面前立者復是何人？老人云：某甲非人也。於過去迦葉佛時曾住此山，因學人問：大修行底人還落因果也無？對云：不落因果。五百生墮野狐身。今請和尚代一轉語，貴脫野狐身。老人遂問：大修行底人還落因果也無？丈云：不昧因果。老人於言下大悟，便脫野狐身。
師云：不落與不昧，半明兼半晦；不昧與不落，兩頭空索索。五百生前個野狐，而今冷地謾追呼。喝一喝，云：座中既有江南客，休向罇前唱鷓鴣。
示眾，舉：道吾與漸源至一家吊慰，源拊棺云：生耶？死耶？吾云：生也不道，死也不道。源云：為甚麼不道？吾云：不道，不道。回至中路，源云：和尚快與某甲道，若不道，打和尚去。吾云：打即任打，道即不道。
師云：生也不道，死也不道。公案兩重，一狀領到。露刃吹毛，截斷綱要。脫卻鶻臭衫，拈了炙脂帽，大坐當軒氣浩浩。喝一喝，下座。
施主供養羅漢示眾：丹霞燒卻木佛，翠微供養羅漢，一人左手擡，一人右手按。賓主既歷然，吾道一以貫。師子獨游行，豈復求侶伴？團圞擘不開，打鼓普請看。雖不直分文，傾國不肯換。遂鳴指三下，云：蘇盧哩薩婆訶。
端午示眾，拈拄杖，舉：云門大師道：從上諸圣為甚麼不到這？蓮華峰庵主道：古人到這，為甚麼不肯住？
師云：二尊宿折東籬補西壁，抱橋柱澡洗。把纜放舩即不無，要且無為人底道理。云門即不然，未到這，教伊到；已到這，教伊頭破腦裂。且道還有為人處也無？良久，云：一二三四五，虛空闕處補；五四三二一，當門書大吉。好手揮斤去鼻泥，衲僧機妙安能識？驀然識，百草頭邊露消息。且作麼生是露底消息？唵部臨唵齒臨，急急如律令。卓一下。
示眾，舉：僧問睦州：一言道盡時如何？州云：老僧在你鉢囊。又問云門：一言道盡時如何？門云：裂破。
師云：或有人問山僧：一言道盡時如何？這漆桶！
示眾，舉：僧問云門：達磨九年面壁，意旨如何？門云：念七。
師云：念七念七，全無消息，背看分明，正觀難識。既是正觀，為甚麼難識？可知禮也。
示眾，舉：龐居士問馬大師：不昧本來身，請師高著眼。大師直下覷。士云：一種沒弦琴，唯師彈得妙。大師直上覷，居士禮拜，大師歸方丈。居士隨後至方丈，云：適來弄巧成拙。
師云：且道是馬大師弄巧成拙？龐居士弄巧成拙？還有緇素得出者麼？若緇素不出，癩馬系枯樁。直饒緇素得出，也是蝦蟆口一粒椒。
示眾，舉：龐居士云：心如境亦如，無實亦無虛。有亦不管，無亦不拘。不是圣賢，了事凡夫。
師云：白的的，清寥寥，水不能濡，火不能燒，是個甚麼？切不得問著，問著則瞎卻你眼。以拄杖擊香臺一下。
示眾，舉：古德云：佛法也大有，只是舌頭短。
師云：向道莫行山下路，果聞猿叫斷腸聲。
蔡春卿薦考請示眾，舉：洛浦示眾云：孫臏收鋪去也，有卜者出來。時有僧出曰：請和尚一卜。浦云：汝家爺死。僧無語。法眼代拊掌三下。
師云：這僧沒興死卻爺，又被佗人拊掌，信知禍不單行，福無雙至。然洛浦善卜，法眼善斷。若子細思量，爻象吉兇，二老一時漏逗。既占得火風鼎卦，何故斷作地火明夷？云門即不然。驀拈拄杖云：孫臏門下死卻郎。罷，連卓三下，云：會麼？內屬艮宮，再求外象。又卓三下，云：千靈萬圣，萬圣千靈，莫順人情。復卓一下，云：吉兇上卦。
屏山居士劉寶學請示眾：大根大器大丈夫，不越一念了大事。三世諸佛立下風，此人堪作如來使。三世諸佛既立下風，為甚麼卻作如來使？良久，云：鐵輪天子寰中勑，須信官差不自由。
江給事請開佛光明，師執筆云：教中道：清凈慈門剎塵數，共生如來一妙相，一一諸相莫不然，是故見者無厭足。又道：如來眼有大人相，名自在普見云，以眾妙寶而為莊嚴，摩尼寶光清凈瑩徹，普見一切皆無障礙。既然如是，為甚麼卻要佗人點眼？還有道得底麼？若也道得，非獨為黃面老子出氣，亦使徧法界眾生悉沾利益。若道不得，聽取一頌：舉頭忽睹明星現，因茲眼病見空華。遂以筆點云：今日還渠舊光彩，碧眸尚尚照塵沙。