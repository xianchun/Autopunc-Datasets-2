觀夫委契中道，攄妙軌於無垠；流賞一歸，漾玄津於有截。何嘗不首情而汲悟，即事以排疑？疑繁而誨自廣，悟初而訪逾篤，所以重指鷲阿，再扣龍眾。慧命相聚，則善現居宗；法忍為群，則妙祥端首。既而搖區示警，辟宇開嚴，舌掩大千，身分巨億。光泛慈影，而六趣沾和；聲揚法言，而十方動訊。既駭殊觀，方希秘獎，或謂迹高類誕，情昏佇析，故嘗言曰：徇蠡管之察，是病高深；執蟪菌之辰，終欺歲祀。夫以淺定微術，猶擅五通；小善片言，實應千里。況挻孕群品，彈壓眾靈；萬期一會，窮冥極遠。是使微塵剎土不動而游，沙諸佛不謀而證，非般若至賾，其孰能致此？是用十空瑩曬，七如朗聽，雖惱趣森橫，寂岸層迥，莫不同幻蕊之開落，不滅不生；比夢象之妍媸，無染無凈。飆谷投響，則譽毀共銷；月池寖色，則物我俱謝。文優理詣，感通悟永，凡有八十五品七十八卷，即舊大品、光贊、放光。然大品之光贊，詞倍豐而加美，即明此分之於大品，文益具而彌正。攢輝校寶，豈不盛歟！
如是我聞：
一時，薄伽梵住王舍城鷲峰山中，與大苾芻眾五千人俱，皆阿羅漢，諸漏已盡，無復煩惱，得真自在，心善解脫，慧善解脫，如調慧馬，亦如大龍，已作所作，已辦所辦，棄諸重擔，逮得己利，盡諸有結，正知解脫，至心自在，第一究竟。除阿難陀獨居學地，得預流果，具壽善現而為上首。復有五百苾芻尼眾，皆阿羅漢，尊者持譽而為上首。復有無量鄔波索迦，鄔波斯迦，皆已見諦。
復有無量無數菩薩摩訶薩眾，一切皆得諸陀羅尼及三摩地，常居空住，行無相境，無分別愿現在前，於諸法性具平等忍，得無礙辯，不退神通。言行清高，翹勤匪懈，演暢正法，無所希求，應理稱機，離諸矯誑，於深法忍，到究竟趣，斷諸怖畏，降伏眾魔，滅一切惑，摧諸業障，智慧辯才，善巧具足。已無數劫大誓莊嚴，含笑先言，舒顏和視，贊頌美妙，辯說無窮。威德尊嚴，處眾無畏，氣調閑雅，進趣合儀，巧演如流，多劫無盡，善觀諸法皆同幻事、陽焰、夢境、水月、響聲，亦如空花、鏡像、光影，又等變化及尋香城，知皆無實，唯現似有，心不下劣，無畏泰然，一切法門，皆能悟入，有情勝解心行所趣，通達無礙而拔濟之，成最上忍，善知實性，攝受大愿，無邊佛土，普於十方無數諸佛等持正念常能現前，為度有情，歷事諸佛，勸請久住，轉正法輪，滅諸隨眠、見趣、纏垢，游戲無量百千等持，引發無邊殊勝善法。
是諸菩薩摩訶薩眾具如是等無量功德，其名曰賢護菩薩、寶性菩薩、導師菩薩、仁授菩薩、星授菩薩、常授菩薩、德藏菩薩、上慧菩薩、寶藏菩薩、勝慧菩薩、增長慧菩薩、不虛見菩薩、善發趣菩薩、善勇猛菩薩、常精進菩薩、常加行菩薩、不舍軛菩薩、日藏菩薩、無比慧菩薩、觀自在菩薩、得大勢菩薩、妙吉祥菩薩、金剛慧菩薩、寶印手菩薩、常舉手菩薩、慈氏菩薩，如是等無量百千俱胝那庾多菩薩摩訶薩皆法王子，堪紹尊位而為上首。
尒時，世尊於師子座上自敷尼師壇結跏趺坐，端身正愿，住對面念，入等持王妙三摩地，諸三摩地皆攝入此三摩地中，是所流故。
尒時，世尊正知正念，從等持王安庠而起，以凈天眼觀察十方殑伽沙等諸佛世界，舉身怡悅，從兩足下千輻輪相各放六十百千俱胝那庾多光，從足十指、兩趺、兩跟、四踝、兩脛、兩腨、兩膝、兩、兩股、腰脅、腹背、臍中、心上、胸臆德字、兩乳、兩腋、兩肩、兩膊、兩肘、兩臂、兩腕、兩手、兩掌、十指、項胭、頤頷、頰額、頭頂、兩眉、兩眼、兩耳、兩鼻、口四牙、四十齒、眉間毫相，一一身分各放六十百千俱胝那庾多光。此一一光各照三千大千世界，從此展轉遍照十方殑伽沙等諸佛世界，其中有情遇斯光者，必得無上正等菩提。
尒時，世尊舉身毛孔皆悉熙怡，各出六十百千俱胝那庾多光，是一一光各照三千大千世界，從此展轉遍照十方殑伽沙等諸佛世界，其中有情遇斯光者，必得無上正等菩提。
尒時，世尊演身常光照此三千大千世界，從此展轉遍照十方殑伽沙等諸佛世界，其中有情遇斯光者，必得無上正等菩提。
尒時，世尊從其面門出廣長舌相，遍覆三千大千世界，熙怡微笑。復從舌相流出無量百千俱胝那庾多光，其光雜色，從此雜色一一光中現寶蓮花，其花千葉，皆真金色眾寶莊嚴。如是光、花遍三千界，從此展轉周流十方殑伽沙等諸佛世界。諸花臺中皆有化佛結跏趺坐，演妙法音，一一法音皆說六種波羅蜜多相應之法，有情聞者，必得無上正等菩提。
尒時，世尊不起于座，復入師子游戲等持，現神通力，令此三千大千世界六種變動，謂：動、極動、等極動，踴、極踴、等極踴，震、極震、等極震，擊、極擊、等極擊，吼、極吼、等極吼，爆、極爆、等極爆。又令此界東踴西沒、西踴東沒、南踴北沒、北踴南沒、中踴邊沒、邊踴中沒。其地清凈，光澤細軟，生諸有情利益安樂。時此三千大千世界所有地獄、傍生、鬼界及余無暇險惡趣坑一切有情，皆離苦難，從此舍命，得生人中及六欲天，皆憶宿住，歡喜踴躍，同詣佛所，以殷凈心頂禮佛足。從此展轉周遍十方殑伽沙等諸佛世界，以佛神力六種變動。時彼世界諸惡趣等一切有情皆離苦難，從彼舍命，得生人中及六欲天，皆憶宿住，歡喜踴躍，各於本界同詣佛所，頂禮佛足。
時此三千大千世界及余十方殑伽沙等世界有情，盲者能視，聾者能聽，瘂者能言，狂者得念，亂者得定，貧者得富，露者得衣，饑者得食，渴者得飲，病者得除愈，丑者得端嚴，形殘者得具足，根缺者得圓滿，迷悶者得醒悟，疲頓者得安適。時諸有情等心相向，如父如母，如兄如弟，如姊如妹，如友如親，離邪語業命，修正語業命，離十惡業道，修十善業道，離惡尋思，修善尋思，離非梵行，修正梵行，好凈棄穢，樂靜舍諠，身意泰然，忽生妙樂，如修行者入第三定。復有勝慧欻尒現前，咸作是思：布施、調伏、安忍、勇進、寂靜、諦觀，遠離放逸，修行梵行，於諸有情慈悲喜舍，不相擾惱，豈不善哉！
尒時，世尊在師子座，光明殊特，威德巍巍，映蔽三千大千世界并余十方殑伽沙等諸佛國土，蘇迷盧山、輪圍山等，及余一切龍神天宮乃至凈居，皆悉不現。如秋滿月，暉映眾星，如夏日輪，光奪諸色，如四大寶妙高山王，掩蔽諸山，喪其光彩。佛以神力現本色身，令此三千大千世界一切有情皆悉覩見。
時此三千大千世界無量無數凈居諸天，下至欲界四大王眾天及余一切人非人等，皆見如來處師子座，威光顯曜如大金山，歡喜踴躍，嘆未曾有，各持種種上妙花鬘、涂散等香、衣服、瓔珞、寶幢、幡蓋、伎樂、諸珍及無量種天青蓮花、天赤蓮花、天白蓮花、天香蓮花、天黃蓮花、天紅蓮花、天金錢樹花及香葉花，并余無量水陸生花，持詣佛所，奉散佛上。以佛神力，諸花鬘等旋轉上踴，合成花臺，量等三千大千世界，垂天花蓋、寶鐸、珠幡，綺飾紛綸，甚可愛樂。時此佛土微妙莊嚴，猶如西方極樂世界，佛光暉映三千大千物類，虛空皆同金色，十方各等殑伽河沙諸佛世界亦復如是。時此三千大千佛土，以佛神力，一切天人各各見佛正坐其前，咸謂如來獨為說法。
尒時，世尊不起于座，熙怡微笑，從其面門放大光明，遍照三千大千佛土并余十方殑伽沙等諸佛世界。時此三千大千佛土一切有情，尋佛光明，普見十方殑伽沙等諸佛世界一切如來應正等覺，聲聞、菩薩眾會圍繞，及余一切有情無情品類差別。時彼十方殑伽沙等諸佛世界一切有情，尋佛光明，亦見此土釋迦牟尼如來應正等覺，聲聞、菩薩眾會圍繞，及余一切有情無情品類差別。
尒時，東方盡殑伽沙等世界，最後世界名曰多寶，佛号寶性，現為菩薩說大般若波羅蜜多。彼有菩薩名曰普光，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時寶性佛告普光言：從此西方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
普光聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時寶性佛告普光言：善哉！善哉！隨汝意往。即以千莖金色蓮花，其花千葉，眾寶莊嚴，授與普光而誨之曰：汝持此花至釋迦牟尼佛所，如我詞曰：寶性如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
普光菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經東方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
普光菩薩前白佛言：世尊！從此東方盡殑伽沙等世界，最後世界名曰多寶，佛号寶性，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散東方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。是時，普光及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余東方界皆亦如是。
尒時，南方盡殑伽沙等世界，最後世界名離一切憂，佛号無憂德，現為菩薩說大般若波羅蜜多。彼有菩薩名曰離憂，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時無憂德佛告離憂言：從此北方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
離憂聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時無憂德佛告離憂言：善哉！善哉！隨汝意往。即以千莖金色蓮花，其花千葉，眾寶莊嚴，授與離憂而誨之曰：汝持此花至釋迦牟尼佛所，如我詞曰：無憂德佛致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
離憂菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經南方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
離憂菩薩前白佛言：世尊！從此南方盡殑伽沙等世界，最後世界名離一切憂，佛号無憂德，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散南方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。是時，離憂及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余南方界皆亦如是。
尒時，西方盡殑伽沙等世界，最後世界名近寂靜，佛号寶焰，現為菩薩說大般若波羅蜜多。彼有菩薩名曰行慧，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時寶焰佛告行慧言：從此東方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
行慧聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時寶焰佛告行慧言：善哉！善哉！隨汝意往。即以千莖金色蓮花，其花千葉，眾寶莊嚴，授與行慧而誨之曰：汝持此花至釋迦牟尼佛所，如我詞曰：寶焰如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
行慧菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經西方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
行慧菩薩前白佛言：世尊！從此西方盡殑伽沙等世界，最後世界名近寂靜，佛号寶焰，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散西方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。是時，行慧及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余西方界皆亦如是。
尒時，北方盡殑伽沙等世界，最後世界名曰最勝，佛号勝帝，現為菩薩說大般若波羅蜜多。彼有菩薩名曰勝授，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時勝帝佛告勝授言：從此南方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
勝授聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時勝帝佛告勝授言：善哉！善哉！隨汝意往。即以千莖金色蓮花，其花千葉，眾寶莊嚴，授與勝授而誨之曰：汝持此花至釋迦牟尼佛所，如我詞曰：勝帝如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
勝授菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經北方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
勝授菩薩前白佛言：世尊！從此北方盡殑伽沙等世界，最後世界名曰最勝，佛号勝帝，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散北方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。是時，勝授及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余北方界皆亦如是。
尒時，東北方盡殑伽沙等世界，最後世界名定莊嚴，佛号定象勝德，現為菩薩說大般若波羅蜜多。彼有菩薩名離塵勇猛，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時定象勝德佛告離塵勇猛言：從此西南方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
離塵勇猛聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時定象勝德佛告離塵勇猛言：善哉！善哉！隨汝意往。即以千莖金色蓮花，其花千葉，眾寶莊嚴，授離塵勇猛而誨之曰：汝持此花至釋迦牟尼佛所，如我詞曰：定象勝德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼界。
離塵勇猛菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經東北方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
離塵勇猛菩薩前白佛言：世尊！從此東北方盡殑伽沙等世界，最後世界名定莊嚴，佛号定象勝德，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散東北方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。時離塵勇猛及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余東北方皆亦如是。
尒時，東南方盡殑伽沙等世界，最後世界名妙覺莊嚴甚可愛樂，佛号蓮花勝德，現為菩薩說大般若波羅蜜多。彼有菩薩名蓮花手，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時蓮花勝德佛告蓮花手言：從此西北方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
蓮花手聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時蓮花勝德佛告蓮花手言：善哉！善哉！隨汝意往。即以千莖金色蓮花，其花千葉，眾寶莊嚴，授蓮花手而誨之曰：汝持此花至釋迦牟尼佛所，如我詞曰：蓮花勝德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
蓮花手菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經東南方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
蓮花手菩薩前白佛言：世尊！從此東南方盡殑伽沙等世界，最後世界名妙覺莊嚴甚可愛樂，佛号蓮花勝德，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散東南方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。時蓮花手及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余東南方皆亦如是。
尒時，西南方盡殑伽沙等世界，最後世界名離塵聚，佛号日輪遍照勝德，現為菩薩說大般若波羅蜜多。彼有菩薩名日光明，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時日輪遍照勝德佛告日光明菩薩言：從此東北方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
日光明聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時日輪遍照勝德佛告日光明言：善哉！善哉！隨汝意往。即以千莖金色蓮花，其花千葉，眾寶莊嚴，授日光明而誨之曰：汝持此花至釋迦牟尼佛所，如我詞曰：日輪遍照勝德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
日光明菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經西南方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
日光明菩薩前白佛言：世尊！從此西南方盡殑伽沙等世界，最後世界名離塵聚，佛号日輪遍照勝德，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散西南方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。時日光明及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余西南方皆亦如是。
尒時，西北方盡殑伽沙等世界，最後世界名真自在，佛号一寶蓋勝，現為菩薩說大般若波羅蜜多。彼有菩薩名曰寶勝，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時一寶蓋勝佛告寶勝言：從此東南方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
寶勝聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時一寶蓋勝佛告寶勝言：善哉！善哉！隨汝意往。即以千莖金色蓮花，其花千葉，眾寶莊嚴，授與寶勝而誨之曰：汝持此花至釋迦牟尼佛所，如我詞曰：一寶蓋勝如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
寶勝菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經西北方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
寶勝菩薩前白佛言：世尊！從此西北方盡殑伽沙等世界，最後世界名真自在，佛号一寶蓋勝，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散西北方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。是時，寶勝及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余西北方皆亦如是。
尒時，下方盡殑伽沙等世界，最後世界名曰蓮花，佛号蓮花德，現為菩薩說大般若波羅蜜多。彼有菩薩名蓮花勝，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時蓮花德佛告蓮花勝言：從此上方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
蓮花勝聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時蓮花德佛告蓮花勝言：善哉！善哉！隨汝意往。即以千莖金色蓮花，其花千葉，眾寶莊嚴，授蓮花勝而誨之曰：汝持此花至釋迦牟尼佛所，如我詞曰：蓮花德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
蓮花勝菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經下方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
蓮花勝菩薩前白佛言：世尊！從此下方盡殑伽沙等世界，最後世界名曰蓮花，佛号蓮花德，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散下方諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多，有情聞者，必得無上正等菩提。時蓮花勝及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余下方界皆亦如是。
尒時，上方盡殑伽沙等世界，最後世界名曰歡喜，佛号喜德，現為菩薩說大般若波羅蜜多。彼有菩薩名曰喜授，見此大光、大地變動及佛身相，心懷猶豫，前詣佛所，白言：世尊！何因何緣而有此瑞？
時喜德佛告喜授言：從此下方盡殑伽沙等世界，最後世界名曰堪忍，佛号釋迦牟尼，將為菩薩說大般若波羅蜜多，彼佛神力，故現斯瑞。
喜授聞已，歡喜踴躍，白言：世尊！我今請往堪忍世界觀禮供養釋迦牟尼佛及菩薩眾，唯愿聽許！
時喜德佛告喜授言：善哉！善哉！隨汝意往。即以千莖金色蓮花，其花千葉，眾寶莊嚴，授與喜授而誨之曰：汝持此花至釋迦牟尼佛所，如我詞曰：喜德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，勿以慢心觀彼佛土及諸大眾而自毀傷。所以者何？彼諸菩薩威德難及，悲愿熏心，以大因緣而生彼土。
喜授菩薩受花奉勑，與無量百千俱胝那庾多菩薩及無數百千童男童女，頂禮佛足，右繞奉辭，各持無量上妙供具發引而來，所經上方諸佛世界，一一佛所，供養恭敬，尊重贊嘆，無空過者。到此佛所，頂禮雙足，繞百千匝，卻住一面。
喜授菩薩前白佛言：世尊！從此上方盡殑伽沙等世界，最後世界名曰歡喜，佛号喜德，致問世尊無量：少病少惱、起居輕利、氣力調和、安樂住不？世事可忍不？生易度不？持此千莖金色蓮花，以寄世尊而為佛事。
時釋迦牟尼佛受此蓮華，還散上方諸佛世界，佛神力故，令此蓮花遍諸佛土，諸花臺中皆有化佛結跏趺坐，為諸菩薩說大般若波羅蜜多，有情聞者，必得無上正等菩提。是時，喜授及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。余上方界皆亦如是。
尒時，於此三千大千堪忍世界，眾寶充滿，諸妙香花遍布其地，寶幢、幡蓋處處行列，花樹、果樹、香樹、鬘樹、衣樹、寶樹、諸雜飾樹，周遍莊嚴，甚可愛樂，如眾蓮花世界普花如來凈土，曼殊室利童子、善住慧菩薩及余無量大威德菩薩摩訶薩本所居土。