勝知見者，此心勝色，不為色所縛，心能轉色，故言勝知也。勝見者，凈不凈等，皆於己心自在，觀解成就，故言勝見也。此兩，二禪攝。
若勝處成時，身尚不惜，況財物、他身耶？上古賢人推位讓國，還牛洗耳，皆是昔生經修此觀，自然成性，無復愛染。不得此意，貪之至死，何能忽榮棄位耶？
後四勝處在四禪中成就，三禪樂多，不能轉變。就聲聞法，謂言如此，於菩薩法，禪禪轉變，何得無耶？大論云青、黃、赤、白，此從實法，瓔珞云地、水、火、風，此從假名，互得相攝。此四勝處內外色盡，但有八色，唯有多少轉變，無有好丑轉變也。
十一切處，在四禪中，初禪覺觀多，二禪喜動，三禪樂動，不得廣普，遍一切處，唯不動念慧則能廣普，以青遍十方，十方皆青，余色亦爾，故名一切處。若一切入者，以青遍一切時，黃來入青，亦遍一切處，青黃本相不失，相入又不相濫，余色相入亦如是，是名一切入。
此乃內心放色遍一切處，那得以外樹葉為緣遍一切處耶？內心無法，安能轉變外樹葉耶？先能變心，方能變葉耳。大論取優鉢羅華者，恐人不解，借外喻內，不可執喻為正義。
若通明，觀內無骨人，不放八色。修勝處時，當借外緣，或可應爾。不壞法人內自放，不須外也。
復次，菩薩修勝處，具眾行者，若不達依正，可起貪慳。此觀若明，身尚欲舍，況惜己物，而貪他財？是則名檀。得如此觀，不為財色而破於戒，害彼財主，引物自歸，欺詐百端，而求全濟，決無此理，是則名尸。得此觀時，若他觸惱及以侵奪，終不生瞋，諍於糞穢，是則名忍。是觀成時，不倚不凈屍身，不凈國土間退定心，是名精進。此觀能具觀、練、熏、修，神通、變化、愿智頂等，是則名禪。得此觀時，一切法能所皆不可得，不生不滅，畢竟清凈，是則名慧。
一切道定法門皆於勝處轉變成就，心定自在，回轉去住，作諸法門，隨心即成，如快馬破陣，亦自制住。是時明凈，無復魔事，心使於魔，魔不能破心也。行四三昧人若發得此法，多轉入五品弟子位。何故爾？助道力大，能疾近清涼池。齊此是發觀禪，亦是發摩訶衍禪相。若練、熏、修，凡夫尚不得學，無發可論，若別出經論，故不俟言也。
七、明慈心發者，慈倚根本前後云云。
忽緣一切眾生，取其樂相，無怨無惱，悅心適意，或見得人中樂，或見得天上樂，善修得解，定心分明，無一眾生不得樂者。初躡躡細靜，後轉深定，但所緣有三：若緣親人得樂名廣，中人名大，怨人名無量；又緣一方眾生得樂名廣，四維名大，十方名無量。
此定有隱沒、不隱沒。若心緣眾生，決定作得樂想，心甚分明，而所緣處不見眾生得受於樂，是內不隱沒而外隱沒；復有內心明凈，外見得樂，是為內外俱不隱沒。若先得此定，後發五支功德者，初覺眾生悉皆得樂，心與定合，自心亦樂，善修得解，名覺支；分別得樂，或人中天上無量差品皆悉明了，名觀支；怨親平等，無復畏怨、憂親之苦，名喜支；喜支動息，心神愉懌，亦如所緣得樂之相，名樂支；定法轉深，持心不動，名一心支。此名同根本，而法味永異。如糖、蜜和水，冷同味別。
若發單根本，報止梵眾、梵輔。若得慈定，則報為梵王。其果既勝，因亦大矣。若先得根本，後加慈定，根本益深也。又於慈定中發二禪，內凈四支成就；又發三禪，樂具五支成就；又發四禪，一一與諸禪相應，支林具足而法味倍增，如前喻。
但慈心本緣他得樂，內受樂定，外見他樂，此相齊三禪。四禪但見他得樂，內無樂受，以舍苦樂故，是為小乘。如此分別，佛或時破執為緣，言慈心福至遍凈，悲心福至空處，喜心福至識處，舍心福至不用處。但菩薩與慈悲俱，何地而無慈悲？慈悲熏一切善，豈止齊三禪耶？此一往語耳。
若先發根本，後發慈定，亦如是。然皆闇證隱沒，或內不隱沒，而外隱沒云云。
若依特勝、通明發慈定者，所依之定，自是一邊，能依之慈，附起不濫。此定既有觀慧，慈定亦不隱沒，五支法味倍勝根本。或因慈定而發特勝、通明，此之慈定亦不隱沒，禪味亦深；或因慈定發小大不凈。不凈取眾生破壞相，則無眾生可緣，誰得此樂？雖無眾生有漏中樂，而有涅盤樂，是發法緣慈也。
問：慈緣眾生凈相，無瞋惱，取其好相，不凈觀破壞眾生，取其惡相，云何相發？
答：此亦無妨。如雖見不凈，不妨又見凈人端正衣裳。雖生慈定，不妨不凈。慈定亦能莊嚴背舍等，使功德倍深，勝單發不凈。或互相發云云。余三無量心發，更互準慈定，可知。
若四無量附根本，發即成有漏，附特勝、通明，發即成亦有漏亦無漏，附不凈，發即成無漏。因緣不同，慈定等深淺百千萬種不可稱說。譬如欲界四大色造種種地，青、黃、赤、白、高、下不同；造種種樹木草果，甘、苦、辛、酸、藥、毒、香、臭；造種種人，端、丑、聰、鈍、貧、富、善、惡；造種種禽獸，毛、角、飛、走。無邊種類，差品不混，各隨性分，任力所能。如薄福人，但資稗粟，不信有甘蔗、蒲桃。
色界凈法亦復如是，轉變支林種種滋味，更相添糅而不混和。乃至四無量心彌復曠大。何以故？眾生無量，故想其得樂亦復無量。諸法無量，附諸法發支味亦無量，不可稱計。眾生薄福，不信禪定，設信一法，不信無量功德。如山左不識珍羞，井蛙之非海若，甚可憐愍。其能信者，知圣境難思，不生誹謗云云。
八、明因緣發者。行人有大功勳，諸佛賜以禪定三昧，或過去宿習而因緣定發前後云云。
於坐中，忽然思惟心所緣處，或緣善心，或緣惡心，能緣、所緣即是有支，有能含果。此有由取，以心取善惡而得有有；若不取者，亦無此有。故知有從取生。復知取從愛起，愛故可取，如愛色死取，不愛則不取。
愛因受生，由領受善惡，所以愛生；若無領受，愛則不生。又觀受由於觸，六塵來觸六根，故得有受，無觸則無受。經云：六觸因緣生諸受。故受由於觸。又知觸由諸入門，若無六識統六根，則不能涉入諸塵而生於觸。觸由於入，入由名色。若但有色，色不能觸如死人。若但有名，名亦無觸，如盲聾人。色、心合故，則有於觸。色即色陰，心即四陰：了別此色，名識陰；領納此色，名受陰；行起貪瞋，名想、行兩陰。五陰具足，故有覺觸。當知觸由名色，名色由初托胎識，初托胎名歌羅邏，此時即具三事：一、命；二、燸；三、識。是中有報風，依風名為命，精血不臭不爛名為燸，是中心意名為識，由識托胎，故有凝酥薄酪，六皰開張，名色和合。當知名色豈不由識？
識由業行，過去持五戒善業，業使人中受名色，過去破五戒惡業，業使三涂受。故知識由於業，業即行也。行由無明癡愛，造作眾行，使識流轉，從過去來今，從今愛、取緣有，有能含果，招未來生死。三世因緣，空無有主。
如是思惟，觀智起時，人我邪計即破，定心怗怗，從麤入細，欲界未到，乃至根本、五支功德次第而起。覺因緣空，無有主，名覺支；三世流轉，更相因賴，明識無差，名觀支；得因緣智，深識三世，豈不欣幸，名喜支；定法持心，恬愉美妙，名樂支；定心湛然，無緣無念，名一心支。
此因緣三昧是慧性，此慧明故，即發根本。或根本與因緣相和，法味淳濃不同，單發五支。
此三昧亦有隱沒、不隱沒。若內心但解因緣法，不生我倒者，但與根本相應，闇有此解，名為隱沒。若三昧發時，其心明凈，見歌羅邏，五皰開張生處住處，亦見行業善惡所為好丑，亦見未來生死之事，三世分明，是名不隱沒相。此二皆有空、明十法成就。是名根本由因緣發。乃至特勝、通明、背舍等隱沒不隱沒，由因緣發亦復如是。
若因根本，發因緣者，忽於定中思惟根本諸定皆是因緣所成，所成、能成即是有。此麤細住含炎魔、兜率天有，有生必有死。欲界定亦是因緣有，有則含果，應受化樂天生，生則有死。未到定亦是因緣有，有則含果，應受魔天有。初禪相應即含彼有，乃至非想非非想亦如是。
如是等有，皆由於取，取初禪相如前二十五方便中，種種希望，取其相貌，故知有由於取，取又由於愛，以聞人說初禪功德而生愛味。又知此愛由受，以聞彼功德而領受之，而起愛也。又知此受由入，入即是根。無根入，無所受。受又由觸塵，觸故有入。觸由名色、五陰合故有觸。名色由初識三事，三事由業而來受身，業由無明，致有生識乃至老死。上至非想，下至麤住，皆識十二因緣，一一明了。乃至特勝、通明等，因根本發，例可知云云。
此觀既破我倒，與界方便破我意同，但依禪經，受因緣三昧名耳。
三世推尋，雖是慧性，猶名停心，心得停住，如密室無風，可作念處觀也。念處觀成，方名聞慧，聞慧乃是理觀。如富那領解云：我已解已知。汝云何知？若知無明不起，取、有即聞慧意。此因緣觀在念處前未有是力，故屬事觀也。
此因緣門隨機不同，瓔珞明十種，大集明果報一念，諸師多傳三世。龍樹作中論，初明，論師謂攝法不盡，不以因緣為宗，但是世諦；破因緣盡，是真諦。故以二諦為宗。今言何品非世諦，而皆破盡。此乃通途，非別意也。
論初通觀因緣，次等別破愛、取支，別破苦支，乃至後兩品別出聲聞觀因緣。通、別等意，皆觀因緣，豈不以因緣為宗？北師取後品中救義，六因四緣為宗，此乃是生滅因緣。後兩品意，非論正宗。佛去世後，人根轉鈍，取著因緣決定相，不解佛意，故作此論明十二因緣觀門也。
今既發因緣法，故約之明止觀，例為十意云云。
思議境者，過去無明心中作於黑業諸不善行，成三途界；作諸白業及不動業，成三善界。若轉無明為生滅明，名下智觀得聲聞菩提。轉有漏行為出世助道行，七種學人殘業未盡，猶生善界。若無學用無漏業及著真諦，愛與根本無明合，生方便土，受彼名色，於彼愛瞋而起取有，是聲聞界。若翻無明為不生不滅之明，是則中智得緣覺菩提。請觀音云：觀十二因緣如夢幻、芭蕉，成緣覺道。意在於此。轉有漏行為無漏助道，結業盡不盡同前，是為緣覺界。若轉無明為般若，轉不善行為五度，以未發真，猶具界內十二因緣，是六度界。若轉無明為空慧，轉行為六度，六、七地前斷惑未盡，皆同前，斷盡生彼，福慧小勝耳，是名中智觀得通教菩提。若轉無明為次第明，轉行為歷別行，十信住斷未盡，十行向斷盡，皆同前，是名上智觀故，得別教菩提。
若轉無明為佛智明，從初發心知十二緣，是三佛性：若通觀十二緣真如實理，是正因佛性；觀十二因緣智慧，是了因佛性；觀十二緣心具足諸行，是緣因佛性。若別觀者，無明、愛、取，即了因佛性；行、有，即緣因佛性；識等七支，即正因佛性。何以故？苦道是生死，變生死身即法身；煩惱是闇法，轉無明為明；業行是縛法，變縛成解脫。即三道是三德。性得因時，不縱不橫，名三佛性；修得果時，不縱不橫，如世伊字，名三德涅盤。凈名云：一切眾生即大涅盤，即是佛，即是菩提。乃此意也。是名上上智觀得佛菩提。
若五品未斷同學人，鐵輪長別苦海，同無學。雖復變易五根，生福迥異。釋論云：二乘受法性身，諸根闇鈍，以其於佛道紆回故。
若別、圓能破無明，直開苦道如實之法，從實法得實報，直於行有，具足諸行，感得依正，無有罣礙，根利福深，不同中下。
若三賢十圣住於果報，悉成就彼十二因緣。等覺余有一生因緣在。
若最後窮無明源，愛取畢竟盡，故名究竟般若。識等七果盡，故名究竟法身。行有盡，名究竟解脫。雖言斷盡，無所可斷，不思議斷，不斷無明、愛、取，而入圓凈涅盤，不斷名色七支，而入性凈涅盤，不斷行、有善惡，而入方便凈涅盤。凈名云：以五逆相而得解脫，亦不縛不脫。如此而推，十二因緣即是一切無量佛法，是名不可思識境也。
復次，十二緣對法華中十如者：如是性對無明。凈名云：若知無明性即是明性。如是相對行，體對識等七支，力對愛、取，作對有，因又是無明、愛、取之習因，緣對行、有，果對無明、生智慧習果，報對行、有五種涅盤，本對三道三種佛性，末對三德涅盤。
復次，對十境者，十法界陰入、病患兩境對識等七支，煩惱、見、慢等境對無明、愛、取，業、魔、禪、二乘、菩薩等對行、有等支。
復次，十二因緣、十如、十境，在異心中，是生滅思議；在一念心中，是不生不滅不可思議。華嚴云：十二因緣在一念心中。大集云：十二因緣，一人一念悉皆具足。此猶存略。若一人一念悉皆具足，十界、十如、十二因緣乃可稱為摩訶衍不可思議十二因緣耳。
問：十二門論云：緣法實無生，若謂為生者，為在一心中？為在眾心中？亦可得言在一念耶？
答：華嚴云：一中無量，無量中一。大品云：一切法趣無明，是趣不過，乃至一切法趣老死。今說一心具十二因緣，當有何咎？復次，言一念，不同世人取著一異定相一念，乃是非一非異而論一耳。譬如眠法覆心，一念之中夢無量世事。如法華云云。
真正發菩提心者，若依生滅、無生滅假名等十二因緣，而起慈悲誓愿者，此非真正。故華嚴云：菩提心魔。即此意也。若依不思議十二因緣起慈悲，覆度一切，是名真正。
拔苦有二：一、拔十法界無明、愛、取、行、有五種因苦；二、拔十法界識、名色七種果苦。慈與樂亦爾，謂與十法界，觀無明、愛、取，成慧行正道，轉行、有，成行行助道，是名與樂因；觀十界名色七支皆安樂性，即大涅盤不可復滅，名與樂果。
約此四義，起四弘誓：未度令度，度十界七支生死之苦；未解令解，解十界無明、愛、取、行、有五支之集；未安令安，安十界無明、愛、取、行、有正助之道；未得涅盤，令得識等七支安樂涅盤也云云。
善巧安心者，巧觀十界識等七支即是法性，不起無明、愛、取八倒迷惑，名為觀十法界行、有等種種顛倒息，故名為止云云。
破法遍者，橫破十界十二因緣悉是一念，一念不自、不他、不共、不無因，當知十界悉無生也；豎破十界行、有、見思、塵沙、無知、無明不生，乃至四十二品不生不生，名大涅盤。
善知通塞者，達因緣真名通，起見思著為塞；沈真為不通，達因緣事為不塞。於三道起法愛為塞，達因緣中理名為通。若於番番起無明、愛、取、行、有為失，若於番番悉有智慧名得。或直就有作等四種苦集論塞，四種道滅為通。或直就三假故為塞，破三假無生為通。通惑既爾，別惑亦然，或直就四見起十使為塞，破見為通云云。
善修道品者，若通論十界因緣中色法皆名為身，一切受法皆名為受，一切識法皆名為心，一切想、行皆名為法。若別論名色支中取色，六入中取五入，觸中取五觸、五受，生死支各取色分，皆名身念處攝；名色支中取識分，六入中取意入，生死支各取識分，皆名心念處攝；無明、行、名色支中取想、行，觸支中取法觸，愛支、取支、有支、生支中取想、行，死支中亦取想、行，皆法念處攝。或時云無明是過去愛，愛是污穢五陰。若現在論，無明，法念處攝；行，法攝；識，心攝，名色，身心兩攝。六入緣六塵：塵，法攝；入，身攝；觸，法攝；受，還受攝；愛，污穢身心兩攝；取，法攝；有，行攝；生，是色起；死，是色滅，法攝。
問：數人說生死皆是不相應行，秖應法念處攝，云何通三念處？
答：大經云：此五陰滅，彼五陰續生，如蠟印印泥，印壞文成。故知生死之法不離五陰，得作此說云云。
若通別因緣諸色非垢非凈，能雙照垢凈，名身念處；觀諸因緣通別諸受非苦非樂，雙照苦樂，名受念處；觀諸因緣通別心識非常非無常，雙照常無常，是心念處；觀諸因緣通別想行非我非無我，雙照我無我，是法念處。此四能破十二因緣中八種顛倒，八顛倒轉成四枯四榮，亦是非枯非榮中間入涅盤，見佛性也。勤觀此四，名正勤，乃至八道，如前說。
觀根本無四句，不生不滅即畢竟空。此空具十八空，十八空秖是一空。方等云小空、大空皆歸一空，大品云一獨空，是名空解脫門，皆入此空，不取法性四相，不受不著，不念不分別新、舊、內、外云云。若心無依倚，以無所見見真佛性，以不住法住大涅盤，是名無相解脫門。是大涅盤，非修非作，非自故非因，非他故非緣，不共故非合，非無因故非離，無修無得，名無作解脫門。
對治助道者，前道品直緣理，轉無明、愛、取以為明，雖具正慧，不能得入。何以故？無明、愛、取是理惡，與理慧相持，復有行有事惡助覆理慧，如賊多我一，故須加修行有事善，助開涅盤門。若起慳貪，行有轉為布施行有，則檀度善根生；若破戒行有起，轉為持戒行有，尸善根生；若瞋恚行有起，轉為忍辱行有，羼提善根生；若懈怠行有起，轉為精進行有，毗梨耶善根生；若散動行有起，轉為禪定行有，支林功德生；若愚癡行有起，轉為覺悟無常、苦、空行有故，事慧分明，助破理惑。
若有一蔽，則不見理，況復六耶？今但破強者，弱則隨去，助道力深，成辦一切功德，調伏諸根，滿足六度，具佛威儀：十力、無畏乃至相好等，如前說，自思作之。又佛威儀者，佛坐道場，轉法輪，入涅盤，皆約十二因緣。大品云：若能深觀十二因緣，即是坐道場。道場有四：若觀十二因緣生滅究竟，即三藏佛坐道場，木樹草座；若觀十二因緣即空究竟，通教佛坐道場，七寶樹、天衣座；若觀十二因緣假名究竟，別教舍那佛坐道場，七寶座；若觀十二因緣中究竟，是圓教毗盧遮那佛坐道場，虛空為座。當知大小道場不出十二因緣觀也。
又諸佛皆於此觀而轉法輪。若寂滅道場七處八會，為利根菩薩說十二因緣不生不滅，亦名為假名，亦名中道義。若鹿苑，為鈍根弟子說十二因緣生滅相；若方等十二部經，說十二因緣生滅即空即假即中；若摩訶般若，說十二因緣即空即假即中；若法華，說十二因緣即中，舍三方便也；若涅盤，說十二因緣具足四意，皆有佛性，如乳有醍醐性，四教五味不同，皆是約十二因緣善巧分別，隨機示導耳。
又復置毒乳中，是涅盤約十二因緣明不定教。又復我說初成道，十方菩薩已問此義，即涅盤中約十二因緣有秘密教。所以者何？初為鈍根弟子說十二因緣生滅相，別有利根菩薩在座，密聞十二因緣不生滅相，即悟佛性，得無生忍。此秘密意也。此乃同居土中轉法輪相。又諸佛皆於此觀而般涅盤。若約鈍根，無明滅乃至老死滅，正習俱盡者，是三藏佛有余無余涅盤。約即空，觀無明滅乃至老死滅，是通教佛有余無余涅盤；約因緣假名中道，觀無明滅乃至老死滅，是別教佛常樂我凈涅盤；約十二因緣、三道即三佛性，亦三涅盤，涅盤名諸佛法界，是圓教遮那佛四德涅盤。此是同居土示涅盤相，有四種，出像法決疑經。方便、實報二土成道，轉法輪，入涅盤，亦應可解。是名十二因緣攝法義云云。
識次位者，三惡輕重皆由無明惡行，不善愛、取所致也；三善高卑，亦由無明善行，不動行、愛、取、有所致也。若翻無明、愛、取，起生滅智者，即三藏中慧解脫賢圣位行高下也。若轉行、有，起觀練熏修行行功德，即是三藏俱解脫賢圣位行高下也。小大迦羅，類此可知。翻五度，成於行、有。般若翻無明、愛、取，調伏諸根，即有三僧只位也。若翻無明、愛、取，體達即真，翻行、有，修六度，如空種樹，即有四忍位行高下也。翻無明、愛、取，生道種智，翻行、有，成歷劫修行諸度神通，凈佛國土，成就眾生，即有六輪位行高下。若翻無明、愛、取，即是熾然三菩提燈者，即有圓教六即位高下。
十二因緣，一人一念悉皆具足。癡如虛空不可盡，乃至老死如虛空不可盡，空則無有盡與不盡，空則是大乘。十二門論云：空名大乘，普賢、文殊大人所乘，故名大乘。大品云：是乘不動不出。若人欲使法性、實際出者，是乘亦不動不出。大經云：一切眾生即是一乘。如此等名理即是。
由理即是，得有名字即是。從初發心，聞說大乘，知眾生即是佛，心謬取著，故不能觀行，如蟲食木，偶得成字。
由名字故，得有觀行。如前所說七番觀法，通達無礙，即是行處。
由觀行故，得有相似發，得初品止是圓信，二品讀誦扶助信心，三品說法亦助信心。此三皆乘急戒緩。四品少戒急，五品事理俱急，進發諸三昧陀羅尼，得六根清凈，入鐵輪位也。
由相似故，得有分證，三道即三德，豁然開悟，見三佛性，住三涅盤，入秘密藏，清凈妙法身，湛然應一切，乃至等覺，悉是分證即。轉無明，生智慧明，如初日月乃至十四日月，轉行、有，生解脫，如十六日月，乃至二十九日月，所有識、名色、法身，漸漸顯現，猶如月體。
由分證故，得有究竟。三德圓滿，究竟般若，妙極法身，自在解脫，過茶無字可說也。故知小大次位皆約十法界十二因緣也。
若寂滅真如，有何次位？初地即二地，地從如生，如無有生，或從如滅，如無有滅，一切眾生即大涅盤，不可復滅，有何次位高下大小耶？
不生不生不可說，有因緣故，亦可得說。十因緣法為生作因，如畫虛空，方便種樹，說一切位耳。若人不知上諸次位，謬生取著，成增上慢，即菩薩旃陀羅。
安忍者，觀十界因緣，當起種種遮道法，所謂三障、四魔種種違順。業、魔、禪、二乘、菩薩行行等法，皆從行、有兩支起，若能安忍，即能成就如來行、有功德，所謂六根清凈之報相也。煩惱障發者，所謂貪、瞋、邪計，深利諸見、慢，二乘、通、別、三藏等，菩薩慧行等，悉是無明、愛、取支中發。若能了達安忍，則開佛知見。報障發者，所謂種種陰界入、種種八風、種種病患，即是七支中發。若知即是佛性，不動轉取舍猶如虛空，是則不斷生死而入涅盤，不破壞陰入而顯真實法身也。能如是通達，則於三障無礙。住忍辱地，柔和善順，而不卒暴，心亦不驚，是名安忍心成。如聲聞若住忍法，終不退作五逆闡提；菩薩住堪忍地，終不起障道重罪也。
無順道法愛者：一、似；二、真。菩薩從初伏忍入柔順忍，發鐵輪似解功德，不染三法，所謂相似智慧、功德、法性。以智慧有無明、愛、取故，以功德有行、有業故，以法性有名色、生死故，皆不應著。若於三法生愛，不入菩薩位，不墮二乘，是名頂墮，亦名順道。觀無明、愛、取，順慧行道；觀行、有，順行行道；觀識等，順法性道。順三道故，不墮聲聞地；愛三道故，不入菩薩地。
云何起愛？如入薝卜林，不嗅余香。菩薩唯愛諸佛功德，不復念有二乘及余方便道，是名為愛。愛故，不能變無明、愛、取為真明，不能變行、有為妙行，不能顯識、色為法身。三道不轉，豈入菩薩位？若不著相似三法，無順道愛者，則無量眾罪除，清凈心常一，如是尊妙人，則能見般若。般若尚不著，何況於余法？
入理般若，名為住。即是初發心住時，便成正覺，知一切法真實之性，具足慧身，不由他悟。見般若者，真見三道三種般若也。從此已去，心心寂滅，自然流入薩婆若海，無量無明自然而破。大論云：何故處處說破無明三昧？答：無明品數甚多。始從初心至金剛頂，皆破無明，悉顯法性，余一品在。若除此品，即名為佛。如來身者，金剛之體，眾惡已斷，眾善普會，三德究竟，過茶無字可說。是名乘是寶乘，直至道場，到薩婆若中住。余如上說云云。
第九、明念佛發者。或發念佛，次發諸禪，或因諸禪而發念佛。
於坐禪中，忽然思惟諸佛功德無量無邊不可思議，信、敬、慚、愧，深生慕仰，存想諸佛有大神力，有大智慧，有大福德，有大相好。如是相好從此功德生，如此相好從彼功德生，如是相好有如此福德，如此相好有如彼福德。知相體、知相果、知相業，一一法門照達明了，深解相海而無疑滯。定心怗怗，亦不動亂。安住此定，漸漸轉深，忽發麤細住欲界未到，進入初禪等。念佛、根本各是一邊。覺此念佛境界，故名覺支；分別念佛有種種相、種種功德法門，皆分明識，是為觀支；如是見已，心大歡喜，慶悅內充，名喜支；一心安隱，遍體怡樂，名樂支；無緣無念，湛湛深入，名一心支。
如是五支，與念佛法同起。如來功德力熏，味倍余支，不可稱說，證者自知。但佛法功德相好無量，所發得三昧亦應無量，所發五支亦復無量，不可說不可說。一一五支皆具十種功德眷屬支林，是為因念佛三昧發得初禪乃至四空。特勝、通明、不凈、背舍、慈心等亦復如是云云。
云何因禪發得念佛三昧？行者若發根本等諸禪，於定心中忽然憶念諸佛如來，感動福德由於相好，相好由於善業，三種法門與心相應，豁豁明了。此法發時，禪定五支倍增其妙。四禪、特勝、背舍等亦如是。
此念佛定亦有二種：一、隱沒；二、不隱沒。若先得隱沒，解佛功德，憶識明了，然後得不隱沒，明見光相，瞻奉神容的的分明者，此非是魔，能增進功德，扶疏善根。因於念佛，廣能通達六念法門，所謂念佛功德法門，即是念法；弟子受行，念相業、體、果三事和合，名念僧；此即以念僧，以念佛，以念法善奪諸惡念，即是念舍；如是念時，信、敬、慚、愧，即是念戒；念此定中支林功德與諸天等，即是念天。三自念、三念他，乃至通達一切法，於念佛門成摩訶衍。如薩陀波侖見佛時，得無量法門，內外皆不隱沒。若內闇隱沒，不識一個功德法門，而外見光相溢目者，此是魔也。折善芽莖，損道華果，今時人見佛心無法門，皆非佛也。
若得此意，但取法正，色相非正也。若專取色相者，魔變作相，泥、木、圖、寫皆應是佛。又如來示現自在無礙，何必一向作丈光。丈光形者，示同端正人耳。佛遍示所喜身，遍示所宜身，遍示對治身，遍示得度身，師僧、父母、鹿馬、猨猴，一切色像，隨得見時，與法門俱發，又能增長本之善根，乃名念佛三昧云云。
十、明神通發者，略為五：天眼、他心、天耳、宿命、身通。無漏屬下境中說。唯得因禪發通，不得因通發禪。所以者何？諸禪皆是定法，互得相發。諸禪是通體，通是諸禪用，從體有用，故通附體興，用不孤生，安能發體？經云：深修禪定，得五神通。即此意也。
若通論發者，一一禪中皆能發五通。若就便易別論者，根本多不能發，設發亦不快利。特勝、通明多發輕舉身通，背舍、勝處多發如意轉變自在身通。若慈心定中，緣人色貌，取得樂相，因色知心，識其苦樂，此多發知他心通。既藉色知心，亦知其語言音聲，亦發天耳通。因緣觀人三世，照過去事，多發宿命通；照未來事，多發天眼通。若念佛定不隱沒者，多發天眼通。
又諸通若精細者，即是三明，但非無漏明耳。譬如盲聾，眼耳忽開，則大歡喜。況無量劫來五根內盲，今破五翳，凈發五通，一一通中皆有五支。如眼障破，覺於眼根，與色作對，即覺支；分別色等無量種相，即觀支；此通開，即大慶悅，是喜支；內心受樂，即樂支；無緣無念湛然，即一心支。余四通亦如是。若就諸禪之體，或內心得解，或外相不明，而有隱沒之義。神通是定家之用，用必明了，是故悉是不隱沒也。
第四、明修止觀者。若行人發得諸禪，無有方便，貪著禪味，是菩薩縛，隨禪受生，流轉生死。若求出要，應當觀察十意云云。若觀禪如胡瓜，能為十法界而作因緣。初雖發定，柔伏身口，如蛇入筒，因禪而直。後出觀對境，已復還曲，更生煩惱，初如小水，後盈大器，禪法既失，破戒反道，造無間業。佛在世時，得四禪比丘謂為四果，又熊子等是也云云。
又勝意著禪，自高謗，擯喜根云云。又入定無惡，出觀起惡成業。若失定者，惡牽惡道；不失定者，受禪報盡，惡業則興，受飛貍身，噉諸魚鳥，即其義也。若不得禪，名利不至。既得禪已，因造三途法界。若在禪中，染著定相；若出觀已，起慈仁禮義之心。若不失定，隨禪報盡，則生人道。若用禪觀，熏於十善，任運自成，不加防護，是天業。四禪、四空，上兩界業。若專修根本，但增長人天，永無出期。如大通智勝佛時，諸梵自云：一百八十劫，空過無有佛，三惡道充滿，了無一人得出生死。若專修不凈、背舍等，不俟諦智，能發無漏，成聲聞法界。若觀諸禪，能破六蔽。蔽是集，集招苦果，能破是道，道能至滅，亦是聲聞法界，亦是六度菩薩法界。
又禪必棄欲，是為檀；若不持戒，三昧不現，前是為尸；得禪故無瞋，是為忍；得禪故無雜念，是為精進；此法自名禪；知諸法皆無常，名為智：是名因禪起六度菩薩法界。
又觀此禪是因緣生法，若觀諸禪是有支，有支由取乃至老死，如前說，是緣覺法界。
又觀諸禪因緣生法即空，生法即空是無生道諦，是通教聲聞、菩薩等法界。
又觀此禪因緣生法即空、即假、即中，十法界從禪而生，從禪而滅。何以故？若因禪出生三途六道法，即是增長二十五有，生六法界，滅四法界。若因禪出生背舍等法，伏二十五有，亦是摧翳六法界也。若觀背舍等無常者，是用生滅拙度破二十五有，滅六法界，生一法界。若觀禪因緣生法即空者，是用不生巧度破二十五有，滅七法界，生一法界。若觀禪即假者，是用無量拙度破二十五有及客塵煩惱，滅八法界，生一法界。若觀禪因緣生法即中者，是用一實巧度破二十五有及無明惑，滅九法界，生一法界，成王三昧，遍攝一切三昧，根本、背舍悉入其中，如流歸海，變根本、背舍悉成摩訶衍，攝義如流入海，滅義如淡盡，生義如咸成。禪波羅蜜變彼慈定成無緣慈悲，變彼念佛成大念佛海，十方諸佛悉現在前，變彼神通成於如來無謀善權。
舉要言之，九法界中諸戒定慧入王三昧者，變名圣行，圣行所契，安住諦理，即名天行。天行有同體無緣慈，即梵行。單明悲同煩惱，欲拔苦，即病行。單明慈同小善，欲與其樂，即嬰兒行。以是五行生十功德，乃至究竟成大涅盤，是名因禪生滅十法，隱顯三諦，次第生出，展轉增進，攝成佛法，具在即中王三昧內，此乃思議之境，非今所觀。
不思議觀者，若發一念定心，或味或凈，乃至神通，即知此心是無明法性法界，十界百法無量定亂，一念具足。何以故？由迷法性故，有一切散亂惡法；由解法性故，有一切定法。定散既即無明，無明亦即法性。迷、解、定、散，其性不二，微妙難思，絕言語道。情想圖度，徒自疲勞，豈是凡夫、二乘境界？
雖超越常情，而不離群有，經言：一切眾生即滅盡定。雖即心名定，而眾生未始是，而眾生未始非。何以故？若離眾生，何處求定？故眾生未始非。若即眾生，定非眾生，故眾生未始是。未是故不即，不非故不離，不即不離，妙在其中，難量若空，唯佛與佛乃能究盡。一念禪定既爾，一切境界亦復如是。若如此觀，豁得悟者，直聞是言，煩惱病愈，不須下九法也。
若觀未悟，重起慈悲，此理寂靜而眾生起迷，無明戲論翳如來藏，稠煩惱林，是故起悲，拔根本重苦。又無明即法性，煩惱即菩提，欲令眾生即事而真，法身顯現，是故起慈，與究竟樂，如是誓愿，清凈真正，上求佛道，下化眾生，不雜毒，不偏邪，無依倚，離二邊，名發菩提心。此心發時，豁然得悟，如快馬見鞭影，即到正路。
若不去者，當安心止觀，善巧回轉，方便修習，或止或觀。若觀一念禪定，二邊寂滅，名體真止。照法性凈，無障無礙，名即空觀。又觀禪心即空、即假，雙照二諦，而不動真際，名隨緣止。通達藥病，稱適當會，名即假觀。又深觀禪心，禪心即空、即假、即中，無二無別，名無分別止。達於實相、如來藏、第一義諦，無二無別，名即中觀。三止三觀在一念心，不前不後，非一非異。為破二邊，名一名中；為破偏著生滅，名圓寂滅；為破次第三止三觀，名三觀一心。實無中圓，一心定相，以此止觀而安其心云云。
若二法研心而不入者，當知未發真前皆是迷亂，以一心三觀遍破橫豎一切迷亂，迷去慧發，亂息定成。如其不悟，即塞而不通。應當更觀何者不通，何者不塞。若其不塞，即應是通。如其不通，更須觀察知字非字，識四諦得失。若不悟者，是不解調停道品。所以者何？一念禪心具十界五陰，諸陰即空，破界內四倒，成四枯；諸陰即假，破界外四倒，成四榮；諸陰即中，非內非外，非榮非枯，於其中間而般涅盤。如此四念，開道品門，道品開三解脫門，入涅盤道定具足。
何意不悟？當由過去障蔽，現著禪味，不能棄舍，今昔相扶，共成慳蔽，道何由發？當苦到懺悔，舍身命財，舍味禪貪，修於檀度，助治慳障。又味著諸禪，即破隨道戒，乃至破具足戒，過、現相扶，共成破戒蔽。應苦到懺悔，令事相謹絜，助治尸障也。又如黑齒梵天尚自有瞋，今發事禪，何意無瞋？又諸有禪定，有非無生，亦非寂滅，非二忍故，任自是瞋，過、現相扶，共成瞋障。當苦到懺悔，加修事慈，助治忍障。又著禪味，是放逸癡所盲，散動間雜，過、現相扶，共成懈怠。當苦到精進，無間相續，助治進障。又禪中所發業相，惱亂禪心，不得湛一。若二乘，但斷煩惱，抵業而去，不論斷業；菩薩斷煩惱，受法性身，而諸法門有開、不開，當知為業所障。須苦到修諸善業。法性身尚爾，況生死身，安得無業？修善助治定障。又味禪者，全是不了無常生滅，況了味著不生不滅，過、現相扶，共成癡障。當苦到懺悔，治事迷僻。
是略明對治，廣不可盡。行人觀法極至於此，若不悟者，是大鈍根，大遮障罪。恐因罪障，更造過失，故重明下三種意耳。
識次位，內防增上慢，安忍外防八風，除法愛，防頂墮。十法成就，速入無生，得一大車，游於四方，直至妙覺，破二十五有，證王三昧，自行化他，初後具足。余皆如上說云云。