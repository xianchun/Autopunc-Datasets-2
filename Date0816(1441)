予聞孔聖曰：參乎！吾道一以貫之。曾子曰：唯。子出，門人問，曰：夫子之道，忠恕而已矣。又聞釋迦在靈山拈花，迦葉微笑。世尊曰：吾有正法眼藏，湼槃妙心，付囑摩訶大迦葉。二者用處不同，義則一也。由此觀之，一貫之理，以心傳心，千萬載間，緜緜不絶。其道學宗派，蓋自曾子一唯中來。佛法昭明，歷幾千劫，闡揚宗風，源源相繼。其教外别傳，蓋自迦葉微笑中始，烏可岐而二哉？自景德中有傳燈録行于世，繼而有廣燈、聯燈、續燈、普燈。燈燈相續，派别枝分，同歸一揆。是知燈者，破愚暗以明斯道。今慧明首座萃五燈爲一集，名曰五燈會元，便於觀覽。沈居士捐財鳩工，鋟梓於靈隱山，實大川老盧都寺贊成之。帙成，保庵携一部來，再三懇予爲序。予曰：一大藏教，如拭不淨紙。由此知佛法不在文字上，不向言語中。若是大丈夫漢見得明，悟得徹，如俊鷂搦禽，提得便去。若廻頭側腦，稍涉遲疑，則空過新羅矣。至如尋章摘句，徒增口鼓，打纏葛藤，料掉了無交涉，又豈可與語此集哉？雖然，其初地二乘，繙閲中或恐一言一句，築著磕著，則與歷代祖師、天下老和尚把手共行，使斯集大播無窮矣。
安吉州武康縣崇仁鄉禺山里正信弟子沈淨明，幸生中國，忝預人倫。涉世多艱，幼失恃怙。本將知命，遂閲華嚴大經、傳燈諸録，深信此道不從外得。切見禪宗語要，具在五燈。卷帙浩繁，頗難兼閲。謹就景德靈隱禪寺，命諸禪人，集成一書，名曰五燈會元，以便觀覽。爰竭己資，及慕同志，選工刻梓，用廣流通，續如來慧命，闡列祖圓機，燈燈相傳，光明不斷。普願若僧若俗，或見或聞，開悟本心，咸躋覺地，出生功德。謹用祝延聖壽，保國安民。次冀施財助力，共獲休祥。普報四恩，用資三有。劫石有盡，我願無窮。
古佛應世，緜歷無窮，不可以周知而悉數也。近故譚賢劫有千如來。暨于釋迦，但紀七佛。按長阿含經云：七佛精進力，放光滅暗冥。各各坐樹下，於中成正覺。又曼殊室利爲七佛祖師，金華善慧大士登松山頂行道，感七佛引前，維摩接後。今之撰述，斷自七佛而下。
毗婆尸佛。偈曰：身從無相中受生，猶如幻出諸形象。幻人心識本來無，罪福皆空無所住。長阿含經云：人壽八萬歲時，此佛出世。種刹利，姓拘利若。父槃頭，母槃頭婆提。居般頭婆提城。坐波波羅樹下，説法三會，度人三十四萬八千。神足二：一名騫茶，二名提舍。侍者無憂子方膺。
尸棄佛。莊嚴劫，第九百九十九尊。偈曰：起諸善法本是幻，造諸惡業亦是幻。身如聚沫心如風，幻出無根無實性。長阿含經云：人壽七萬歲時，此佛出世。種刹利，姓拘利若。父明相，母光耀。居光相城。坐分陀利樹下，説法三會，度人二十五萬。神足二：一名阿毗浮，二名婆婆。侍者忍行子無量。
毗舍浮佛。莊嚴劫，第一千尊。偈曰：假借四大以爲身，心本無生因境有。前境若無心亦無，罪福如幻起亦滅。長阿含經云：人壽六萬歲時，此佛出世。種刹利，姓拘利若。父善燈，母稱戒。居無喻城。坐婆羅樹下，説法二會，度人一十三萬。神足二：一扶遊，二鬱多摩。侍者寂滅子妙覺。
拘留孫佛。見在賢劫，第一尊。偈曰：見身無實是佛身，了心如幻是佛幻。了得身心本性空，斯人與佛何殊别？長阿含經云：人壽四萬歲時，此佛出世。種婆羅門，姓迦葉。父禮得，母善枝。居安和城。坐尸利沙樹下，説法一會。度人四萬。神足二：一薩尼，二毗樓。侍者善覺子上勝。
拘那含牟尼佛。賢劫，第二尊。偈曰：佛不見身知是佛，若實有知别無佛。智者能知罪性空，坦然不怖於生死。長阿含經云：人壽三萬歲時，此佛出世。種婆羅門，姓迦葉。父大德，母善勝。居清淨城。坐烏暫婆羅門樹下，説法一會，度人三萬。神足二：一舒槃那，二鬱多樓。侍者安和子導師。
迦葉佛。賢劫，第三尊。偈曰：一切衆生性清淨，從本無生無可滅。卽此身心是幻生，幻化之中無罪福。長阿含經云：人壽二萬歲時，此佛出世。種婆羅門，姓迦葉。父梵德，母財主。居波羅奈城。坐尼拘律樹下，説法一會，度人二萬。神足二：一提舍，二婆羅婆。侍者善友子集軍。
釋迦牟尼佛。賢劫，第四尊。姓刹利，父淨飯天，母大清淨妙位。登補處，生兜率天上，名曰勝善天人，亦名護明大士。度諸天衆，説補處行，於十方界中，現身説法。普曜經云：佛初生刹利王家，放大智光明，照十方世界。地涌金蓮華，自然捧雙足。東西及南北，各行於七步。分手指天地，作師子吼聲。上下及四維，無能尊我者。卽周昭王二十四年甲寅歲四月八日也。
至四十二年二月八日，年十九，欲求出家而自念言：當復何遇？卽於四門遊觀，見四等事，心有悲喜而作思維，此老、病、死，終可厭離。於是夜子時，有一天人名曰淨居，於窗牗中叉手白言：出家時至，可去矣。太子聞已，心生歡喜，卽逾城而去，於檀特山中修道。始於阿藍迦藍處三年，學不用處定，知非便捨。復至鬱頭藍弗處三年，學非非想定，知非亦捨。又至象頭山，同諸外道日食麻麥，經于六年。故經云：以無心意、無受行，而悉摧伏諸外道。先歷試邪法，示諸方便，發諸異見，令至菩提。故普集經云：菩薩於二月八日，明星出時成道，號天人師，時年三十矣。卽穆王三年癸未歲也。
既而於鹿野苑中爲憍陳如等五人轉四諦法輪而證道果。説法住世四十九年，後告弟子摩訶迦葉：吾以清淨法眼、湼槃妙心、實相無相、微妙正法，將付於汝，汝當護持。并勑阿難：副貳傳化，無令斷絶。而説偈曰：法本法無法，無法法亦法。今付無法時，法法何曾法？爾時世尊説此偈已，復告迦葉：吾將金縷僧伽棃衣傳付於汝，轉授補處，至慈氏佛出世，勿令朽壞。迦葉聞偈，頭面禮足曰：善哉！善哉！我當依勅，恭順佛故。爾時世尊至拘尸那城，告諸大衆：吾今背痛，欲入湼柈。卽往熙連河側，娑羅雙樹下，右股累足，泊然宴寂。復從棺起，爲母説法。特示雙足化婆耆，并説無常偈曰：諸行無常，是生滅法。生滅滅已，寂滅爲樂。時諸弟子卽以香薪競荼毗之，燼後金棺如故。爾時大衆卽於佛前，以偈讚曰：凡俗諸猛熾，何能致火爇，請尊三昧火，闍維金色身。爾時金棺從座而舉，高七多羅樹，往返空中，化火三昧。須臾灰生，得舍利八斛四斗。卽穆王五十二年壬申歲二月十五日也。自世尊滅後一千一十七年，教至中夏，卽後漢永平十年戊辰歲也。
世尊纔生下，乃一手指天，一手指地，周行七步，目顧四方曰：天上天下，唯吾獨尊。世尊一日陞座，大衆集定。文殊白椎曰：諦觀法王法，法王法如是。世尊便下座。世尊一日陞座，默然而坐。阿難白椎曰：請世尊説法。世尊云：會中有二比丘犯律行，我故不説法。阿難以他心通觀是比丘，遂乃遣出。世尊還復默然。阿難又曰：適來爲二比丘犯律，是二比丘已遣出，世尊何不説法？世尊曰：吾誓不爲二乘聲聞人説法。便下座。世尊一日陞座，大衆集定。迦葉白椎曰：世尊説法竟。世尊便下座。世尊九十日在忉利天，爲母説法，及辭天界而下，時四衆八部，俱往空界奉迎。有蓮花色比丘尼作念云：我是尼身，必居大僧後見佛。不如用神力變作轉輸聖王，千子圍繞，最初見佛。果滿其願。世尊纔見，乃訶云：蓮花色比丘尼，汝何得越大僧見吾？汝雖見吾色身，且不見吾法身。須菩提巖中宴坐，却見吾法身。世尊昔因文殊至諸佛集處，值諸佛各還本處，唯有一女人近彼佛坐，入於三昧。文殊乃白佛云：何此人得近佛坐，而我不得？佛告文殊：汝但覺此女令從三昧起，汝自問之。文殊遶女人三帀，鳴指一下，乃托至梵天，盡其神力而不能出。世尊曰：假使百千萬文殊，出此女人定不得。下方經過四十二恒河沙國土，有罔明菩薩出此女人定。須臾，罔明大士從地涌出，作禮世尊。世尊勑罔明出，罔明却至女子前，鳴指一下，女子於是從定而出。
世尊因波斯匿王問：勝義諦中有世俗諦否？若言無，智不應二。若言有，智不應一。一二之義，其義云何？佛言：大王！汝於過去龍光佛法中曾問此義，我今無説，汝今無聽。無説無聽，是名爲一義二義。世尊一日見文殊在門外立，乃曰：文殊！文殊！何不入門來？文殊曰：我不見一法在門外，何以教我入門。世尊一日坐次，見二人舁豬過，乃問：這箇是甚麽？曰：佛具一切智，豬子也不識！世尊曰：也須問過。世尊因有異學問：諸法是常邪？世尊不對。又問：諸法是無常邪？亦不對。異學曰：世尊具一切智，何不對我？世尊曰：汝之所問，皆爲戲論。世尊一日示隨色摩尼珠，問五方天王：此珠而作何色？時五方天王互説異色。世尊復藏珠入袖，却擡手曰：此珠作何色？天王曰：佛手中無珠，何處有色？世尊嘆曰：汝何迷倒之甚！吾將世珠示之，便各彊説有青、黄、赤、白色；吾將真珠示之，便總不知。時五方天王悉皆悟通。世尊因乾闥婆王獻樂，其時山河大地盡作琴聲。迦葉起作舞，王問：迦葉豈不是阿羅漢，諸漏已盡，何更有餘習？佛曰：實無餘習，莫謗法也。王又撫琴三徧，迦葉亦三度作舞。王曰：迦葉作舞，豈不是？佛曰：實不曾作舞！王曰：世尊何得妄語？佛曰：不妄語。汝撫琴，山河大地木石盡作琴聲，豈不是？王曰：是。佛曰：迦葉亦復如是。所以實不曾作舞。王乃信受。
世尊因外道問：昨日説何法？曰：説定法。外道曰：今日説何法？曰：不定法。外道曰：昨日説定法，今日何説不定法？世尊曰：昨日定，今日不定。世尊因五通仙人問：世尊有六通，我有五通。如何是那一通？佛召五通仙人，五通應諾。佛曰：那一通，你問我。世尊因普眼菩薩欲見普賢，不可得見，乃至三度入定，徧觀三千大千世界，覔普賢不可得見，而來白佛。佛曰：汝但於静三昧中起一念，便見普賢。普眼於是纔起一念，便見普賢，向空中乘六牙白象。世尊因自恣日文殊三處過夏。迦葉欲白椎擯出，纔拈椎，乃見百千萬億文殊。迦葉盡其神力，椎不能舉。世尊遂問迦葉：汝擬擯那箇文殊？迦葉無對。世尊因長爪梵志索論義，預約曰：我義若墮，我自斬首。世尊曰：汝義以何爲宗？志曰：我以一切不受爲宗。世尊曰：是見受否？志拂袖而去。行至中路，乃省。謂弟子曰：我當回去，斬首以謝世尊。弟子曰：人天衆前，幸當得勝，何以斬首？志曰：我寧於有智人前斬首，不於無智人前得勝。乃歎曰：我義兩處負墮，是見若受，負門處麄；是見不受，負門處細。一切人天二乘，皆不知我義墮處，唯有世尊諸大菩薩知我義墮。回至世尊前曰：我義兩處負墮，故當斬首以謝。世尊曰：我法中無如是事，汝當回心向道。於是同五百徒衆一時投佛出家，證阿羅漢。
世尊昔欲將諸聖衆，往第六天説大集經，勑他方此土、人間天上、一切獰惡鬼神，悉皆輯會，受佛付囑，擁護正法。設有不赴者，四天門王飛熱鐵輪追之令集。既集會已，無有不順佛勑者，各發弘誓，擁護正法。唯有一魔王謂世尊曰：瞿曇！我待一切衆生成佛盡，衆生界空，無有衆生名字，我乃發菩提心。世尊甞與阿難行次，見一古佛塔。世尊便作禮。阿難曰：此是甚麽人塔？世尊曰：此是過去諸佛塔。阿難曰：過去諸佛是甚麽人弟子？世尊曰：是吾弟子。阿難曰：應當如是。世尊因有外道問：不問有言，不問無言。世尊良久。外道讚歎曰：世尊大慈大悲，開我迷雲，令我得入。乃作禮而去。阿難白佛：外道得何道理，稱讚而去？世尊曰：如世良馬，見鞭影而行。
世尊一日勑阿難：食時將至，汝當入城持鉢。阿難應諾。世尊曰：汝既持鉢，須依過去七佛儀式。阿難便問：如何是過去七佛儀式？世尊召阿難，阿難應諾。世尊曰：持鉢去！世尊因有比丘問：我於世尊法中見處卽有，證處未是。世尊當何所示？世尊曰：比丘某甲，當何所示，是汝此問？
世尊成道後，在逝多林中一樹下跏趺而坐。有二商人以五百乘車經過林畔，有二車牛不肯前進。商人乃訝，見之山神。報言：林中有聖人成道，經逾四十九日未食，汝當供養。商人入林，果見一人端然不動。乃問曰：爲是梵王邪？帝釋邪？山神邪？河神邪？世尊微笑，舉袈裟角示之。商人頂禮，遂陳供養。世尊因耆婆善别音響，至一塚間，見五髑髏，乃敲一髑髏問耆婆：此生何處？曰：此生人道。世尊又敲一曰：此生何處？曰：此生天道。世尊又别敲一問：此生何處？耆婆罔知生處。世尊因黑氏梵志運神力，以左右手擎合歡、梧桐花兩株，來供養佛。佛召仙人，梵志應諾。佛曰：放下著。梵志遂放下左手一株花。佛又召仙人：放下著。梵志又放下右手一株花。佛又召仙人：放下著。梵志曰：世尊，我今兩手皆空，更教放下箇甚麽？佛曰：吾非教汝放捨其花，汝當放捨外六塵、内六根、中六識。一時捨却，無可捨處，是汝免生死處。梵志於言下悟無生忍。
世尊因靈山會上五百比丘得四禪定，具五神通，未得法忍，以宿命智通，各各自見過去殺父害母，及諸重罪，於自心内各各懷疑，於甚深法不能證入。於是文殊承佛神力，遂手握利劒，持逼如來。世尊乃謂文殊曰：住！住！不應作逆，勿得害吾。吾必被害，爲善被害。文殊師利！爾從本已來無有我人，但以内心見有我人。内心起時，我必被害，卽名爲害。於是五百比丘自悟本心，如夢如幻，於夢幻中無有我人，乃至能生所生父母。於是五百比丘同讚嘆曰：文殊大智士，深達法源底。自手握利劒，持逼如來身。如劒佛亦爾，一相無有二。無相無所生，是中云何殺？世尊因地布髮掩泥，獻花於然燈。然燈見布髮處，遂約退衆，乃指地曰：此一方地，宜建一梵刹。時衆中有一賢于長者，持標於指處插曰：建梵刹竟。時諸天散花，讚曰：庶子有大智矣！
世尊因七賢女遊屍陀林，一女指屍曰：屍在這裏，人向甚處去？一女曰：作麽？作麽？諸姊諦觀，各各契悟，感帝釋散花曰：惟願聖姊有何所須，我當終身供給。女曰：我家四事七珍，悉皆具足，唯要三般物：一要無根樹子一株，二要無陰陽地一片，三要叫不響山谷一所。帝釋曰：一切所須，我悉有之。若三般物，我實無得。女曰：汝若無此，争解濟人？帝釋罔措，遂同往白佛。佛言：憍尸迦，我諸弟子大阿羅漢不解此義，唯有諸大菩薩乃解此義。世尊因調達謗佛，生身入地獄，遂令阿難問：你在地獄中安否？曰：我雖在地獄，如三禪天樂。佛又令問：你還求出否？曰：我待世尊來便出。阿難曰：佛是三界大師，豈有入地獄分？曰：佛既無入地獄分，我豈有出地獄分？
世尊因文殊忽起佛見、法見，被世尊威神攝向二鐵圍山，城東有一老母，與佛同生而不欲見佛。每見佛來，卽便回避。雖然如此，回顧東西，總皆是佛。遂以手掩面，於十指掌中亦總是佛。
殃崛摩羅因持鉢至一長者門，其家婦人正值産難，子母未分。長者曰：瞿曇弟子，汝爲至聖，當有何法能免産難？殃崛語長者曰：我乍入道，未知此法。待我回問世尊，却來相報。及返，具事白佛。佛告殃崛：汝速去報，言我自從賢聖法來，未曾殺生。殃崛奉佛語疾往告之。其婦得聞，當時分免。
世尊甞在尼俱律樹下坐次，因二商人問：世尊還見車過否？曰：不見。商人曰：還聞否？曰：不聞。商人曰：莫禪定否？曰：不禪定。曰：莫睡眠否？曰：不睡眠。商人乃嘆曰：善哉！善哉！世尊覺而不見。遂獻白㲲兩段。
世尊在靈山會上，拈花示衆。是時衆皆默然，唯迦葉尊者破顔微笑。世尊曰：吾有正法眼藏，湼槃妙心，實相無相，微妙法門，不立文字，教外别傳，付囑摩訶迦葉。世尊至多子塔前，命摩訶迦葉分座令坐，以僧伽梨圍之。遂告曰：吾以正法眼藏密付於汝，汝當護持，傳付將來。世尊臨入涅槃，文殊大士請佛再轉法輪。世尊咄曰：文殊！吾四十九年住世，未曾説一字，汝請吾再轉法輪，是吾曾轉法輪邪？世尊於湼槃會上，以手摩胷，告衆曰：汝等善觀吾紫磨金色之身，瞻仰取足，勿令後悔。若謂吾滅度，非吾弟子。若謂吾不滅度，亦非吾弟子。時百萬億衆，悉皆契悟。
一祖摩訶迦葉尊者一祖摩訶迦葉尊者，摩竭陀國人也。姓婆羅門，父飲澤，母香志。昔爲鍛金師，善明金性，使其柔伏。付法傳云：嘗於久遠劫中，毗婆尸佛入涅槃後，四衆起塔，塔中像面金色有缺壞。時有貧女，將金珠往金師所，請飾佛面。既而因共發願：願我二人爲無姻夫妻。由是因緣，九十一劫身皆金色，後生梵天。天壽盡，生中天摩竭陀國婆羅門家，名曰迦葉波，此云飲光勝尊，蓋以金色爲號也。繇是志求出家，冀度諸有。佛言：善來，比丘！鬚髮自除，袈裟著體，常於衆中稱歎第一。復言：吾以清淨法眼，將付於汝。汝可流布，無令斷絶。涅槃經云：爾時世尊欲涅槃時，迦葉不在衆會，佛告諸大弟子，迦葉來時，可令宣揚正法眼藏。爾時迦葉在耆闍崛山畢鉢羅窟覩勝光明，卽入三昧，以淨天眼，觀見世尊於熙連河側，入般湼槃。乃告其徒曰：如來湼槃也，何其駛哉！卽至雙樹間，悲戀號泣。佛於金棺出示雙足。爾時迦葉告諸比丘：佛已荼毗，金剛舍利，非我等事。我等宜當結集法眼，無令斷絶。乃説偈曰：如來弟子，且莫湼槃，得神通者，當赴結集。於是得神通者悉集王舍耆闍崛山畢鉢羅窟。時阿難爲漏未盡，不得入會，後證阿羅漢果，由是得入。迦葉乃白衆言：此阿難比丘多聞總持，有大智慧，常隨如來，梵行清淨。所聞佛法，如水傳器，無有遺餘。佛所讚歎，聰敏第一。宜可請彼集修多羅藏。大衆默然。迦葉告阿難曰：汝今宜宣法眼。阿難聞語信受，觀察衆心而宣偈言：比丘諸眷屬，離佛不莊嚴。猶如虚空中，衆星之無月。説是偈已，禮衆僧足，升法座而宣是言：如是我聞。一時佛住某處説某經教，乃至人天等作禮奉行。時迦葉問諸比丘：阿難所言，不錯謬乎？皆曰：不異世尊所説。迦葉乃告阿難言：我今年不久留，今將正法付囑於汝。汝善守護，聽吾偈言：法法本來法，無法無非法。何於一法中，有法有不法？説偈已，乃持僧伽棃衣入雞足山，俟慈氏下生。卽周孝王五年丙辰歲也。
尊者因外道問：如何是我我？者曰：覔我者是汝我。外道曰：這箇是我我，師我何在？者曰：汝問我覔。尊者一日踏泥次，有一沙彌見，乃問尊者：何得自爲？者曰：我若不爲，誰爲我爲？
二祖阿難尊者，王舍城人也。姓刹利帝，父斛飯王，實佛之從弟也。梵語阿難陀，此云慶喜，亦云歡喜。如來成道夜生，因爲之名。多聞博達，智慧無礙。世尊以爲總持第一，嘗所讚歎。加以宿世有大功德，受持法藏，如水傳器，佛乃命爲侍者。尊者一日白佛言：今日入城，見一奇特事。佛曰：見何奇特事？者曰：入城時見一攢樂人作舞，出城總見無常。佛曰：我昨日入城，亦見一奇特事。者曰：未審見何奇特事？佛曰：我入城時見一攢樂人作舞，出城時亦見樂人作舞。一日問迦葉曰：師兄！世尊傳金襴袈裟外，别傳箇甚麽？迦葉召阿難，阿難應諾。迦葉曰：倒却門前刹竿著！
後阿闍世王白言：仁者！如來、迦葉尊勝二師，皆已湼槃，而我多故，悉不能覩。尊者般湼槃時，願垂告别。尊者許之。後自念言：我身危脆，猶如聚沫，況復衰老，豈堪久長？阿闍世王與吾有約。乃詣王宫，告之曰：吾欲入湼槃，來辭耳。門者曰：王寢，不可以聞。者曰：俟王覺時，當爲我説。時阿闍世王夢中見一寶蓋，七寶嚴飾，千萬億衆圍繞瞻仰；俄而風雨暴至，吹折其柄，珍寶瓔珞，悉墜於地，心甚驚異。既寤，門者具白上事。王聞，失聲號慟，哀感天地。卽至毗舍離城，見尊者在恒河中流，跏趺而坐。王乃作禮，而説偈曰：稽首三界尊，棄我而至此，暫憑悲願力，且莫般湼槃。時毗舍離王亦在河側，説偈言：尊者一何速，而歸寂滅場；願住須臾間，而受於供養。尊者見二國王咸來勸請，乃説偈言：二王善嚴住，勿爲苦悲戀。湼槃當我静，而無諸有故。尊者復念：我若偏向一國，諸國争競，無有是處，應以平等度諸有情。遂於恒河中流，將入寂滅。是時山河大地，六種震動，雪山有五百仙人，覩兹瑞應，飛空而至，禮尊者足，胡跪白言：我於長老，當證佛法，願垂大慈，度脱我等。尊者默然受請，卽變殑伽河悉爲金地，爲其仙衆説諸大法。尊者復念：先所度脱弟子應當來集。須臾，五百羅漢從空而下，爲諸仙人出家授具。其仙衆中有二羅漢：一名商那和修，二名末田底迦。尊者知是法器，乃告之曰：昔如來以大法眼付大迦葉，迦葉入定而付於我；我今將滅，用傳於汝。汝受吾教，當聽偈言：本來付有法，付了言無法。各各須自悟，悟了無無法。尊者付法眼藏竟，踊身虚空，現十八變入風奮迅三昧。分身四分：一分奉忉利天，一分奉娑竭羅龍宫，一分奉毗舍離王，一分奉阿闍世王。各造寶塔而供養之。乃厲王十二年癸巳歲也。
三祖商那和修尊者，摩突羅國人也。亦名舍那婆斯。姓毗舍多，父林勝，母憍奢耶，在胎六年而生。梵語商諾迦，此云自然服，卽西域九枝秀草名也。若聖人降生，則此草生於淨潔之地。和修生時，瑞草斯應。昔如來行化至摩突羅國，見一青林，枝葉茂盛，語阿難曰：此林地名優留荼，吾滅度後一百年，有比丘商那和修，於此轉妙法輪。後百歲，果誕和修，出家證道，受慶喜尊者法眼，化導有情。及止此林，降二火龍，歸順佛教。龍因施其地，以建梵宫。尊者化緣既久，思付正法。尋於吒利國，得優波毱多以爲給侍。因問毱多曰：汝年幾邪？答曰：我年十七。者曰：汝身十七，性十七邪？答曰：師髮已白，爲髮白邪？心白邪？者曰：我但髮白，非心白耳。毱多曰：我身十七，非性十七也。尊者知是法器。後三載，遂爲落髮授具。乃告曰：昔如來以無上法眼付囑迦葉。展轉相授，而至於我；我今付汝，勿令斷絶。汝受吾教，聽吾偈言：非法亦非心，無心亦無法。説是心法時，是法非心法。説偈已，卽隱於罽賓國南象白山中。後於三昧中，見弟子毱多有五百徒衆，常多懈慢。尊者乃往彼，現龍奮迅三昧以調伏之。而説偈曰：通達非彼此，至聖無長短。汝除輕慢意，疾得阿羅漢。五百比丘聞偈已，依教奉行，皆獲無漏。尊者乃現十八變火光三昧，用焚其身。毱多收舍利，葬於梵迦羅山。五百比丘各持一幡，迎導至彼，建塔供養。乃宣王二十二年乙未歲也。
四祖優波毱多尊者，吒利國人也。亦名優波崛多，又名鄔波毱多。姓首陀，父善意。十七出家，二十證果。隨方行化，至摩突羅國，得度者甚衆。由是魔宫震動，波旬愁怖，遂竭其魔力，以害正法。尊者卽入三昧，觀其所由。波旬復伺便，密持瓔珞縻之于頸。及尊者出定，乃取人狗蛇三屍，化爲華鬘，䎡言慰諭波旬曰：汝與我瓔珞，甚是珍妙。吾有華鬘，以相酬奉。波旬大喜，引頸受之，卽變爲三種臭屍，蟲蛆壞爛。波旬厭惡，大生憂惱。盡己神力，不能移動。乃升六欲天，告諸天主。又詣梵王，求其解免。彼各告言：十力弟子，所作神變，我輩凡陋，何能去之？波旬曰：然則奈何？梵王曰：汝可歸心尊者，卽能除斷。乃爲説偈，令其回向曰：若因地倒，還因地起；離地求起，終無其理。波旬受教已，卽下天宫，禮尊者足，哀露懺悔。尊者告曰：汝自今去，於如來正法，更不作嬈害否？波旬曰：我誓回向佛道，永斷不善。尊者曰：若然者，汝可口自唱言：皈依三寶。魔王合掌三唱，華鬘悉除。乃歡喜踊躍，作禮尊者而説偈曰：稽首三昧尊，十力聖弟子。我今願回向，勿令有劣弱。
尊者在世化導，證果最多。每度一人，以一籌置於石室。其室縱十八肘，廣十二肘，充滿其間。最後有一長者子，名曰香衆，來禮尊者，志求出家。尊者問曰：汝身出家，心出家？答曰：我來出家，非爲身心。尊者曰：不爲身心，復誰出家？答曰：夫出家者，無我我故。無我我故，卽心不生滅；心不生滅，卽是常道。諸佛亦常心無形相，其體亦然。尊者曰：汝當大悟，心自通達。宜依佛法僧，紹隆聖種。卽爲剃度，授具足戒。仍告之曰：汝父甞夢金日而生汝，可名提多迦。復謂曰：如來以大法眼藏，次第傳授，以至於我。今復付汝，聽吾偈言：心自本來心，本心非有法。有法有本心，非心非本法。付法已，乃踊身虚空，呈十八變，却復本座，跏趺而逝。提多迦以室内籌用焚師軀，收舍利，建塔供養。卽平王三十年庚子歲也。
五祖提多迦尊者，摩伽陀國人也。梵語提多迦，此云通真量。初生之時，父夢金日自屋而出，照耀天地。前有大山，諸寶嚴飾。山頂泉涌，滂沱四流。後遇毱多尊者，爲解之曰：寶山者，吾身也。泉涌者，法無盡也。日從屋出者，汝今入道之相也。照耀天地者，汝智慧超越也。尊者聞師説已，歡喜踊躍，而唱偈言：巍巍七寶山，常出智慧泉。回爲真法味，能度諸有緣。毱多尊者亦説偈曰：我法傳於汝，當現大智慧。金日從屋出，照耀於天地。提多迦聞師妙偈，設禮奉持。後至中印度，彼國有八千大仙，彌遮迦爲首。聞尊者至，率衆瞻禮。謂尊者曰：昔與師同生梵天，我遇阿私陀仙授我仙法，師逢十力弟子，修習禪那，自此報分殊塗，已經六劫。者曰：昔與師同生梵天，我遇阿私陀仙授我仙法，師逢十力弟子，修習禪那，自此報分殊塗，已經六劫。者曰：支離累劫，誠哉不虚。今可捨邪歸正，以入佛乘。彌遮迦曰：昔阿私陀仙人授我記云：汝却後六劫，當遇同學，獲無漏果。今也相遇，非宿緣邪？願師慈悲，令我解脱。者卽度出家，命諸聖授戒。其餘仙衆，始生我慢。尊者示大神通，於是俱發菩提心，一時出家。者乃告彌遮迦曰：昔如來以大法眼藏密付迦葉，展轉相授，而至於我。我今付汝，當護念之。乃説偈曰：通達本法心，無法無非法。悟了同未悟，無心亦無法。説偈已，踊身虚空作十八變，火光三昧，自焚其軀。彌遮迦與八千比丘同收舍利，於班荼山中起塔供養。卽莊王五年己丑歲也。
六祖彌遮迦尊者，中印度人也。既傳法已，遊化至北天竺國，見雉堞之上有金色祥雲，歎曰：斯道人氣也，必有大士爲吾嗣。乃入城，於闤闠間有一人手持酒器，逆而問曰：師何方來？欲往何所？祖曰：從自心來，欲往無處。曰：識我手中物否？祖曰：此是觸器而負淨者。曰：師識我否？祖曰：我卽不識，識卽非我。復謂之曰：汝試自稱名氏，吾當後示本因。彼説偈答曰：我從無量劫，至于生此國，本姓頗羅墮，名字婆須蜜。祖曰：我師提多迦説，世尊昔遊北印度，語阿難言：此國中吾滅後三百年，有一聖人姓頗羅墮，名婆須蜜，而於禪祖，當獲第七。世尊記汝，汝應出家。彼乃置器禮師，側立而言曰：我思往劫，嘗作檀那，獻一如來寶座，彼佛記我曰：汝於賢劫釋迦法中，宣傳至教。今符師説，願加度脱。祖卽與披剃，復圓戒相，乃告之曰：正法眼藏，今付於汝，勿令斷絶。乃説偈曰：無心無可得，説得不名法。若了心非心，始解心心法。祖説偈已，入師子奮迅三昧，踊身虚空，高七多羅樹，却復本座，化火自焚。婆須蜜收靈骨，貯七寶函，建浮圖寘于上級。卽襄王十五年甲申歲也。
七祖婆須蜜尊者，北天竺國人也。姓頗羅墮，常服淨衣，執酒器，遊行里閈，或吟或嘯，人謂之狂。及遇彌遮迦尊者，宣如來往誌，自省前緣，投器出家，受法行化。至迦摩羅國，廣興佛事。於法座前，忽有智者自稱：我名佛陀難提，今與師論義。祖曰：仁者論卽不義，義卽不論。若擬論義，終非義論。難提知師義勝，心卽欽服。曰：我願求道，霑甘露味。祖遂與剃度，而授具戒。復告之曰：如來正法眼藏，我今付汝；汝當護持。乃説偈曰：心同虚空界，示等虚空法。證得虚空時，無是無非法。卽入慈心三昧。時梵王帝釋及諸天衆俱來作禮，而説偈言：賢劫衆聖祖，而當第七位。尊者哀念我，請爲宣佛地。尊者從三昧起，示衆曰：我所得法，而非有故，若識佛地，離有無故。語已，還入三昧，示湼槃相。難提卽於本座起七寶塔，以葬全身。卽定王十七年辛未歲也。
八祖佛陀難提尊者，迦摩羅國人也。姓瞿曇氏，頂有肉髻，辯捷無礙。初遇婆須蜜，出家受教。既而領徒行化，至提伽國毗舍羅家，見舍上有白光上騰，謂其徒曰：此家有聖人，口無言説，真大乘器。不行四衢，知觸穢耳。言訖，長者出致禮，問：何所須？祖曰：我求侍者。長者曰：我有一子，名伏馱蜜多，年已五十，口未曾言，足未曾履。祖曰：如汝所説，真吾弟子。伏馱聞之，遽起禮拜，而説偈曰：父母非我親，誰是最親者？諸佛非我道，誰爲最道者？祖以偈答曰：汝言與心親，父母非可比；汝行與道合，諸佛心卽是。外求有相佛，與汝不相似。欲識汝本心，非合亦非離。伏馱聞偈已，便行七步。祖曰：此子昔曾值佛，悲願廣大，慮父母愛情難捨，故不言不履耳。長者遂捨令出家。祖尋授具戒，復告之曰：我今以如來正法眼藏付囑於汝，勿令斷絶。乃説偈曰：虚空無内外，心法亦如此。若了虚空故，是達真如理。伏馱承師付囑，以偈讚曰：我師禪祖中，當得爲第八。法化衆無量，悉獲阿羅漢。爾時佛陀難提卽現神變，却復本座，儼然寂滅。衆興寶塔，葬其全身。卽景王十年丙寅歲也。
九祖伏馱蜜多尊者，提伽國人也。姓毗舍羅。既受八祖付囑，後至中印度行化。時有長者香蓋，攜一子而來，瞻禮祖曰：此子處胎六十歲，因號難生。嘗會一仙者，謂此兒非凡，當爲法器。今遇尊者，可令出家。祖卽與落髮授戒，羯磨之際，祥光燭座，仍感舍利三七粒現前，自此精進忘疲。既而祖告之曰：如來大法眼藏，今付於汝。汝護念之。乃説偈曰：真理本無名，因名顯真理。受得真實法，非真亦非僞。祖付法已，卽入滅盡三昧而般湼槃。衆以香油旃檀闍維，收舍利，建塔于那爛陀寺。卽敬王三十三年甲寅歲也。
十祖脇尊者，中印度人也。本名難生。初將誕時，父夢一白象，背有寶座，座上安一明珠，從門而入，光照四衆，既覺遂生。後值九祖，執侍左右，未嘗睡眠，謂其脇不至席，遂號脇尊者焉。初至華氏國，憩一樹下。右手指地而告衆曰：此地變金色，當有聖人入會。言訖，卽變金色。時有長者子富那夜奢，合掌前立。祖問曰：汝從何來？荅曰：我心非往。祖曰：汝何處住？荅曰：我心非止。祖曰：汝不定邪？曰：諸佛亦然。祖曰：汝非諸佛。曰：諸佛亦非。祖因説偈曰：此地變金色，預知有聖至。當坐菩提樹，覺華而成已。夜奢復説偈曰：師坐金色地，常説真實義。回光而照我，令入三摩諦。祖知其意，卽度出家，復具戒品，乃告之曰：如來大法藏，今付於汝，汝護念之。乃説偈曰：真體自然真，因真説有理。領得真真法，無行亦無止。祖付法已，卽現神變而入湼槃，化火自焚。四衆各以衣裓盛舍利，隨處興塔而供養之。卽貞王二十七年己亥歲也。
十一祖富那夜奢尊者，華氏國人也。姓瞿曇氏，父寶身。既得法於脇尊者，尋詣波羅奈國，有馬鳴大士迎而作禮。問曰：我欲識佛，何者卽是？祖曰：汝欲識佛，不識者是。曰：佛既不識，焉知是乎？祖曰：既不識佛，焉知不是？曰：此是鋸義。祖曰：彼是木義。祖問：鋸義者何？曰：與師平出。馬鳴却問：木義者何？祖曰：汝被我解。馬鳴豁然省悟，稽首皈依，遂求剃度。祖謂衆曰：此大士者，昔爲毗舍利國王。其國，有一類人如馬裸露，王運神力分身爲蠶，彼乃得衣。王後復生中印度，馬人感戀悲鳴，因號馬鳴焉。如來記云：吾滅度後六百年，當有賢者馬鳴於波羅奈國，摧伏異道，度人無量，繼吾傳化。今正是時。卽告之曰：如來大法眼藏，今付於汝。卽説偈曰：迷悟如隱顯，明暗不相離。今付隱顯法，非一亦非二。尊者付法已，卽現神變，湛然圓寂。衆興寶塔，以閟全身。卽安王十九年戊戌歲也。
十二祖馬鳴大士者，波羅奈國人也。亦名功勝，以有作無作諸功德最爲殊勝，故名焉。既受法於夜奢尊者，後於華氏國轉妙法輪。忽有老人，座前仆地，祖謂衆曰：此非庸流，當有異相。言訖不見。俄從地涌出一金色人，復化爲女子，右手指祖而説偈曰：稽首長老尊，當受如來記。今於此地上，宣通第一義。説偈已，瞥然不見。祖曰：將有魔來，與吾較音角力。有頃，風雨暴至，天地晦冥。祖曰：魔之來信矣，吾當除之。卽指空中，現一大金龍，奮發威神，震動山岳。祖儼然於座，魔事隨滅。經七日，有一小蟲，大若蟭螟，潛形座下。祖以手取之，示衆曰：斯乃魔之所變，盗聽吾法耳。乃放之令去，魔不能動。祖告之曰：汝但歸依三寶，卽得神通。遂復本形，作禮懺悔。祖問曰：汝名誰邪？眷屬多少？曰：我名迦毗摩羅，有三千眷屬。祖曰：盡汝神力，變化若何？曰：我化巨海極爲小事。祖曰：汝化性海得否？曰：何謂性海，我未嘗知。祖卽爲説性海曰：山河大地，皆依建立。三昧六通，由兹發現。迦毗摩羅聞言，遂發信心，與徒衆三千，俱求剃度。祖乃召五百羅漢，與授具戒。復告之曰：如來大法眼藏，今當付汝。汝聽偈言：隱顯卽本法，明暗元不二。今付悟了法，非取亦非離。付囑已，卽入龍奮迅三昧，挺身空中，如日輪相，然後示滅。四衆以真體藏之龍龕。卽顯王四十二年甲午歲也。
十四祖龍樹尊者，西天竺國人也，亦名龍勝。始於摩羅尊者得法，後至南印度。彼國之人，多信福業。祖爲説法，遞相謂曰：人有福業，世間第一。徒言佛性，誰能覩之？祖曰：汝欲見佛性，先須除我慢。彼人曰：佛性大小？祖曰：非大非小，非廣非狹。無福無報，不死不生。彼聞理勝，悉回初心。祖復於座上，現自在身，如滿月輪。一切衆唯聞法音，不覩祖相。彼衆中有長者子，名迦那提婆，謂衆曰：識此相否？衆曰：目所未覩，安能辨識？提婆曰：此是尊者現佛性體相，以示我等。何以知之？蓋以無相三昧，形如滿月。佛性之義，廓然虚明。言訖，輪相卽隱，復居本座，而説偈言：身現圓月相，以表諸佛體。説法無其形，用辨非聲色。彼衆聞偈，頓悟無生，咸願出家，以求解脱。祖卽爲剃髮，命諸聖授具。其國先有外道五千餘衆，作大幻術，衆皆宗仰。祖悉爲化之，令歸三寶。復造大智度論、中論、十二門論，垂之於世。後告上首弟子迦那提婆曰：如來大法眼藏今當付汝。聽吾偈言：爲明隱顯法，方説解脱理。於法心不證，無瞋亦無喜。付法訖，入月輪三昧，廣現神變，復就本座，凝然禪寂。迦那提婆與諸四衆，共建寶塔以葬焉。卽秦始皇三十五年己丑歲也。
十五祖迦那提婆尊者，南天竺國人也，姓毗舍羅。初求福業，兼樂辯論。後謁龍樹大士。將及門，龍樹知是智人，先遣侍者以滿鉢水置於座前。尊者覩之，卽以一針投之而進，欣然契會。龍樹卽爲説法，不起於座，現月輪相，唯聞其聲，不見其形。祖語衆曰：今此瑞者，師現佛性。表説法非聲色也。祖既得法，後至迦毗羅國。彼有長者，曰梵摩淨德。一日，園樹生耳如菌，味甚美。唯長者與第二子羅㬋羅多取而食之。取已隨長，盡而復生。自餘親屬，皆不能見。祖知其宿因，遂至其家。長者廼問其故。祖曰：汝家昔曾供養一比丘，然此比丘道眼未明，以虚霑信施，故報爲木菌。唯汝與子精誠供養，得以享之，餘卽否矣。又問長者：年多少？答曰：七十有九。祖乃説偈曰：入道不通理，復身還信施。汝年八十一，此樹不生耳。長者聞偈已，彌加歎伏。且曰：弟子衰老，不能事師，願捨次子，隨師出家。祖曰：昔如來記此子，當第二五百年爲大教主。今之相遇，蓋符宿因。卽與剃髮執侍。至巴連弗城，聞諸外道欲障佛法。計之既久，祖乃執長旛入彼衆中。彼問祖曰：汝何不前？祖曰：汝何不後？彼曰：汝似賤人。祖曰：汝似良人。彼曰：汝解何法？祖曰：汝百不解。彼曰：我欲得佛。祖曰：我灼然得佛。彼曰：汝不合得。祖曰：元道我得，汝實不得。彼曰：汝既不得，云何言得？祖曰：汝有我故，所以不得。我無我我，故自當得。彼辭既屈，乃問祖曰：汝名何等？祖曰：我名迦那提婆。彼既夙聞祖名，乃悔過致謝。時衆中猶互興問難，祖折以無礙之辯，由是歸伏。乃告上足羅㬋羅多而付法眼。偈曰：本對傳法人，爲説解脱理。於法實無證，無終亦無始。祖説偈已，入奮迅定，身放八光，而歸寂滅。學衆興塔而供養之。卽前漢文帝十九年庚辰歲也。
十六祖羅㬋羅多尊者，迦毗羅國人也。行化至室羅筏城，有河名曰金水，其味殊美，中流復現五佛影。祖告衆曰：此河之源，凡五百里，有聖者僧伽難提居於彼處。佛誌：一千年後，當紹聖位。語已，領諸學衆，泝流而上。至彼，見僧伽難提安坐入定。祖與衆伺之。經三七日，方從定起。祖問曰：汝身定邪，心定邪？提曰：身心俱定。祖曰：身心俱定，何有出入？提曰：雖有出入，不失定相。如金在井，金體常寂。祖曰：若金在井，若金出井，金無動静，何物出入？提曰：言金動静，何物出入？言金出入，金非動静。祖曰：若金在井，出者何金？若金出井，在者何物？提曰：金若出井，在者非金。金若在井，出者非物。祖曰：此義不然。提曰：彼義非著。祖曰：此義當墮。提曰：彼義不成。祖曰：彼義不成，我義成矣。提曰：我義雖成，法非我故。祖曰：我義已成，我無我故。提曰：我無我故，復成何義？祖曰：我無我故，故成汝義。提曰：仁者師誰，得是無我？祖曰：我師迦那提婆，證是無我。難提以偈贊曰：稽首提婆師，而出於仁者。仁者無我故，我欲師仁者。祖以偈答曰：我已無我故，汝須見我我。汝若師我故，知我非我我。難提心意豁然，卽求度脱。祖曰：汝心自在，非我所繫。語已，卽以右手擎金鉢，舉至梵宫，取彼香飯，將齋大衆，而大衆忽生厭惡之心。祖曰：非我之咎，汝等自業。卽命難提分座同食，衆復訝之。祖曰：汝不得食，皆由此故。當知與吾分座者，卽過去娑羅樹王如來也。愍物降跡，汝輩亦莊嚴劫中已至三果而未證無漏者也。衆曰：我師神力，斯可信矣。彼云過去佛者，卽竊疑焉。難提知衆生慢，乃曰：世尊在日，世界平正，無有丘陵，江河溝洫，水悉甘美，草木滋茂，國土豐盈。無八苦、行十善，自雙樹示滅八百餘年，世界丘墟，樹木枯悴，人無至信，正念輕微，不信真如，唯愛神力。言訖，以右手漸展入地，至金剛輪際，取甘露水，以琉璃器持至會所。大衆見之，卽時欽慕，悔過作禮。於是，祖命僧伽難提而付法眼。偈曰：於法實無證，不取亦不離。法非有無相，内外云何起？祖付法已，安坐歸寂。四衆建塔。當前漢武帝二十八年戊辰歲也。
十七祖僧伽難提尊者，室羅筏城寶莊嚴王之子也。生而能言，常讚佛事。七歲卽厭世樂，以偈告其父母曰：稽首大慈父，和南骨血母。我今欲出家，幸願哀愍故。父母固止之，遂終日不食。乃許其在家出家，號僧伽難提。復命沙門禪利多爲之師。積十九載，末嘗退倦。每自念言：身居王宫，胡爲出家？一夕，天光下屬，見一路坦平，不覺徐行。約十里許，至大巖前，有石窟焉，乃燕寂于中。父既失子，卽擯禪利多出國，訪尋其子，不知所在。經十年，祖得法受記已，行化至摩提國，忽有凉風襲衆，身心悦適非常，而不知其然。祖曰：此道德之風也。當有聖者出世，嗣續祖燈乎？言訖，以神力攝諸大衆，遊歷山谷。食頃，至一峯下，謂衆曰：此峯頂有紫雲如蓋，聖人居此矣。卽與大衆徘徊久之。見山舍一童子，持圓鑑直造祖前。祖問：汝幾歲邪？曰：百歲。祖曰：汝年尚幼，何言百歲？童曰：我不會理，正百歲耳。祖曰：汝善機邪？童曰：佛言：若人生百歲，不會諸佛機，未若生一日，而得決了之。祖曰：汝手中者，當何所表？童曰：諸佛大圓鑑，内外無瑕翳。兩人同得見，心眼皆相似。彼父母聞子語，卽捨令出家。祖携至本處，授具戒訖，名伽耶舍多。他時聞風吹殿鈴聲，祖問曰：鈴鳴邪？風鳴邪？舍多曰：非風鈴鳴，我心鳴耳。祖曰：心復誰乎？舍多曰：俱寂静故。祖曰：善哉！善哉！繼吾道者，非子而誰？卽付法眼。偈曰：心地本無生，因地從緣起。緣種不相妨，華果亦復爾。祖付法已，右手攀樹而化。大衆議曰：尊者樹下歸寂，其垂蔭後裔乎！將奉全身於高原建塔，衆力不能舉，卽就樹下起塔。當前漢昭帝十三年丁未歲也。
十八祖伽耶舍多尊者，摩提國人也。姓鬱頭藍，父天蓋，母方聖。嘗夢大神持鑑，因而有娠。凡七日而誕，肌體瑩如琉璃，未嘗洗沐，自然香潔。幼好閑静，語非常童。持鑑出遊，遇難提尊者。得度後，領徒至大月氏國。見一婆羅門舍有異氣，祖將入彼舍，舍主鳩摩羅多問曰：是何徒衆？祖曰：是佛弟子。彼聞佛號，心神竦然，卽時閉户。祖良久扣其門，羅多曰：此舍無人。祖曰：答無者誰？羅多聞語，知是異人，遽開關延接。祖曰：昔世尊記曰：吾滅後一千年，有大士出現於月氏國，紹隆玄化。今汝值吾，應斯嘉運。於是鳩摩羅多發宿命智，投誠出家。授具訖，付法偈曰：有種有心地，因緣能發萌。於緣不相礙，當生生不生。祖付法已，踊身虚空，現十八種神變，化火光三昧，自焚其身。衆以舍利起塔。當前漢成帝二十年戊申歲也。
十九祖鳩摩羅多尊者，大月氏國婆羅門之子也。昔爲自在天人。欲界第六天。見菩薩瓔珞，忽起愛心，墮生忉利。欲界第二天。聞憍尸迦説般若波羅蜜多，以法勝故，升于梵天色界。以根利故，善説法要，諸天尊爲導師。以繼祖時至，遂降月氏。後至中天竺國，有大士名闍夜多，問曰：我家父母素信三寶，而常縈疾瘵，凡所營作，皆不如意；而我鄰家久爲旃陀羅行，而身常勇健，所作和合。彼何幸，而我何辜？祖曰：何足疑乎！且善惡之報有三時焉：凡人但見仁夭暴壽、逆吉義凶，便謂亡因果、虚罪福，殊不知影響相隨，毫釐靡忒。縱經百千萬劫，亦不磨滅。時闍夜多聞是語已，頓釋所疑。祖曰：汝雖已信三業，而未明業從惑生，惑因識有，識依不覺，不覺依心。心本清淨，無生滅，無造作，無報應，無勝負，寂寂然，靈靈然。汝若入此法門，可與諸佛同矣。一切善惡、有爲無爲，皆如夢幻。闍夜多承言領旨，卽發宿慧，懇求出家。既受具，祖告曰：吾今寂滅時至，汝當紹行化迹。乃付法眼，偈曰：性上本無生，爲對求人説。於法既無得，何懷決不決。又云：此是妙音如來見性清淨之句，汝宜傳布後學。言訖，卽於座上，以指爪剺面，如紅蓮開出，大光明照耀四衆，而入寂滅。闍夜多起塔。當新室十四年壬午歲也。
二十祖闍夜多尊者，北天竺國人也。智慧淵冲，化導無量。後至羅閲城，敷揚頓教。彼有學衆，唯尚辯論。爲之首者，名婆修盤頭。此云徧行。常一食不卧，六時禮佛，清淨無欲，爲衆所歸。祖將欲度之，先問彼衆曰：此徧行頭陀，能修梵行，可得佛道乎？衆曰：我師精進，何故不可。祖曰：汝師與道遠矣。設苦行歷於塵劫，皆虚妄之本也。衆曰：尊者藴何德行而譏我師？祖曰：我不求道，亦不顛倒。我不禮佛，亦不輕慢。我不長坐，亦不懈怠。我不一食，亦不雜食。我不知足，亦不貪欲。心無所希，名之曰道。時徧行聞已，發無漏智，歡喜讚歎。祖又語彼衆曰：會吾語否？吾所以然者，爲其求道心切。夫絃急卽斷，故吾不贊。令其住安樂地，入諸佛智。復告徧行曰：吾適對衆，抑挫仁者，得無惱於衷乎？徧行曰：我憶念七劫前，生常安樂國，師於智者月淨，記我非久當證斯陀含果。時有大光明菩薩出世，我以老故，策杖禮謁。師叱我曰：重子輕父，一何鄙哉！時我自謂無過，請師示之。師曰：汝禮大光明菩薩，以杖倚壁畫佛面，以此過慢，遂失二果。我責躬悔過以來，聞諸惡言，如風如響，況今獲飲無上甘露，而反生熱惱邪？惟願大慈，以妙道垂誨。祖曰：汝久植衆德，當繼吾宗。聽吾偈曰：言下合無生，同於法界性。若能如是解，通達事理竟。祖付法已，不起於座，奄然歸寂。闍維，收舍利建塔，當後漢明帝十七年甲戌歲也。
二十一祖婆修盤頭尊者，羅閲城人也。姓毗舍佉，父光蓋，母嚴一。家富而無子，父母禱于佛塔而求嗣焉。一夕，母夢吞明暗二珠，覺而有孕。經七日，有一羅漢名賢衆至其家，光蓋設禮，賢衆端坐受之。嚴一出拜，賢衆避席，云：回禮法身大士。光蓋罔測其由，遂取一寶珠跪獻，試其真僞。賢衆卽受之，殊無遜謝。光蓋不能忍，問曰：我是丈夫，致禮不顧；我妻何德，尊者避之。賢衆曰：我受禮納珠，貴福汝耳。汝婦懷聖子，生當爲世燈慧日，故吾避之，非重女人也。賢衆又曰：汝婦當生二子，一名婆修盤頭，則吾所尊者也。二名芻尼。昔如來在雪山修道，芻尼巢於頂上，佛既成道，芻尼受報爲那提國王。佛記云：汝至第二五百年，生羅閲城毗舍佉家，與聖同胞。今無爽矣。後一月，果産二子。尊者婆修盤頭年至十五，禮光度羅漢出家，感毗婆訶菩薩與之授戒。行化至那提國，彼王名常自在，有二子：一名摩訶羅，次名摩拏羅。王問祖曰：羅閲城土風，與此何異？祖曰：彼土曾三佛出世，今王國有二師化導。王曰：二師者誰？祖曰：佛記第二五百年，有二神力大士出家繼聖，卽王之次子摩拏羅，是其一也。吾雖德薄，敢當其一。王曰：誠如尊者所言，當捨此子作沙門。祖曰：善哉！大王能遵佛旨。卽與授具，付法。偈曰：泡幻同無礙，如何不了悟，達法在其中，非今亦非古。祖付法已，踊身高半由旬，屹然而住。四衆仰瞻虔請，復坐跏趺而逝。荼毗得舍利，建塔。當後漢殤帝十二年丁巳歲也。
二十二祖摩拏羅尊者，那提國常自在王之子也。年三十，遇婆修祖師出家傳法至西印度。彼國王名得度，卽瞿曇種族，歸依佛乘，勤行精進。一日，於行道處，現一小塔，欲取供養，衆莫能舉。王卽大會梵行、禪觀、呪術等三衆，欲問所疑。時祖亦赴此會，是三衆皆莫能辨。祖卽爲王廣説塔之所因，今之出現，王福力之所致也。王聞是説，乃曰：至聖難逢，世樂非久。卽傳位太子，投祖出家，七日而證四果。祖深加慰誨曰：汝居此國，善自度人。今異域有大法器，吾當往化。得度曰：師應迹十方，動念當至，寧勞往邪？祖曰：然。於是焚香，遥語月氏國鶴勒那比丘曰：汝在彼國，教導鶴衆，道果將證，宜自知之。時鶴勒那爲彼國王寶印説修多羅偈，忽覩異香成穗，王曰：是何祥也？曰：此是西印土傳佛心印祖師摩拏羅將至，先降信香耳。曰：此師神力何如？曰：此師遠承佛記，當於此土廣宣玄化。時王與鶴勒那俱遥作禮。祖知已，卽辭得度比丘，往月氏國，受王與鶴勒那供養。後鶴勒那問祖曰：我止林間，已經九白。有弟子龍子者，幼而聰慧，我於三世推窮，莫知其本。祖曰：此子於第五劫中，生妙喜國婆羅門家，曾以旃檀施於佛宇，作槌撞鍾，受報聰敏，爲衆欽仰。又問：我有何緣而感鶴衆？祖曰：汝第四劫中，嘗爲比丘，當赴會龍宫。汝諸弟子咸欲隨從，汝觀五百衆中，無有一人堪任妙供。時諸弟子曰：師常説法，於食等者，於法亦等。今既不然，何聖之有！汝卽令赴會。自汝捨生、趣生、轉化諸國，其五百弟子以福微德薄，生於羽族。今感汝之惠，故爲鶴衆相隨。鶴勒那問曰：以何方便，令彼解脱？祖曰：我有無上法寶，汝當聽受，化未來際。而説偈曰：心隨萬境轉，轉處實能幽。隨流認得性，無喜復無憂。時鶴衆聞偈，飛鳴而去。祖跏趺，寂然奄化。鶴勒那與寶印王起塔。當後漢桓帝十九年乙巳歲也。
二十三祖鶴勒那尊者，月氏國人也。姓婆羅門，父千勝，母金光。以無子故，禱于七佛金幢。卽夢須彌山頂一神童，持金環云：我來也。覺而有孕。年七歲，遊行聚落，覩民間淫祀，乃入廟叱之曰：汝妄興禍福，幻惑於人，歲費牲牢，傷害斯甚。言訖，廟皃忽然而壞。由是鄉黨謂之聖子。年二十二出家。三十遇摩拏羅尊者，付法眼藏。行化至中印度。彼國王名無畏海，崇信佛道。祖爲説正法次，王忽見二人緋素服拜祖。王問曰：此何人也？祖曰：此是日月天子，吾昔曾爲説法，故來禮拜。良久不見，唯聞異香。王曰：日月國土，總有多少？祖曰：千釋迦佛所化世界，各有百億迷盧日月，我若廣説，卽不能盡。王聞忻然。時祖演無上道，度有緣衆，以上足龍子早夭，有兄師子，博通強記，事婆羅門。厥師既逝，弟復云亡，乃歸依尊者而問曰：我欲求道，當何用心？祖曰：汝欲求道，無所用心。曰：既無用心，誰作佛事？祖曰：汝若有用，卽非功德。汝若無作，卽是佛事。經云：我所作功德，而無我所故。師子聞是語已，卽入佛慧。時祖忽指東北問曰：是何氣象？師子曰：我見氣如白虹，貫乎天地。復有黑氣五道，横亘其中。祖曰：其兆云何？曰：莫可知矣。祖曰：吾滅後五十年，北天竺國當有難起，嬰在汝身。吾將滅矣，今以法眼付囑於汝，善自護持。乃説偈曰：認得心性時，可説不思議。了了無可得，得時不説知。師子比丘聞偈欣愜，然未曉將罹何難，祖乃密示之。言訖，現十八變，而歸寂。闍維畢，分舍利，各欲興塔。祖復現空中而説偈曰：一法一切法，一切一法攝。吾身非有無，何分一切塔？大衆聞偈，遂不復分，就馱都場而建塔焉。卽後漢獻帝二十年己丑歲也。
二十四祖師子比丘者，中印度人也。姓婆羅門。得法遊方，至罽賓國。有波利迦者，本習禪觀，故有禪定、知見、執相、捨相、不語之五衆。祖詰而化之，四衆皆默然心服。唯禪定師達磨達者，聞四衆被責，憤悱而來。祖曰：仁者習定，何當來此？既至于此，胡云習定？彼曰：我雖來此，心亦不亂。定隨人習，豈在處所？祖曰：仁者既來，其習亦至。既無處所，豈在人習？彼曰：定習人故，非人習定。我當來此，其定常習。祖曰：人非習定，定習人故。當自來時，其定誰習？彼曰：如淨明珠，内外無翳。定若通達，必當如此。祖曰：定若通達，一似明珠。今見仁者，非珠之徒。彼曰：其珠明徹，内外悉定。我心不亂，猶若此淨。祖曰：其珠無内外，仁者何能定？穢物非動摇，此定不是淨。達磨達蒙祖開悟，心地朗然。祖既攝五衆，名聞遐邇。方求法嗣，遇一長者，引其子問祖曰：此子名斯多，當生便拳左手，今既長矣，終未能舒，願尊者示其宿因。祖覩之，卽以手接曰：可還我珠！童子遽開手奉珠，衆皆驚異。祖曰：吾前報爲僧，有童子名婆舍，吾嘗赴西海齋，受䞋珠付之，今還吾珠，理固然矣。長者遂捨其子出家，祖卽與授具。以前緣故名婆舍斯多。祖卽謂之曰：吾師密有懸記，罹難非久，如來正法眼藏今轉付汝，汝應保護，普潤來際。偈曰：正説知見時，知見俱是心。當心卽知見，知見卽于今。祖説偈已，以僧伽棃密付斯多，俾之他國，隨機演化。斯多受教，直抵南天。祖謂難不可以苟免，獨留罽賓。時本國有外道二人：一名摩目多，二名都落遮，學諸幻法，欲共謀亂。乃盗爲釋子形象，潛入王宫。且曰：不成卽罪歸佛子。妖既自作，禍亦旋踵。王果怒曰：吾素歸心三寶，何乃構害，一至于斯！卽命破毁伽藍，袪除釋衆。又自秉劒，至尊者所，問曰：師得藴空否？祖曰：已得藴空。王曰：離生死否？祖曰：已離生死。王曰：既離生死，可施我頭。祖曰：身非我有，何恡於頭！王卽揮刃，斷尊者首。白乳涌高數尺，王之右臂旋亦墮地，七日而終。太子光首歎曰：我父何故自取其禍？時有象白山僊人者，深明因果，卽爲光首廣宣宿因，解其疑網。遂以師子尊者報體而建塔焉。當魏齊王二十年己卯歲也。
二十五祖婆舍斯多尊者，罽賓國人也。姓婆羅門，父寂行，母常安樂。初，母夢得神劒，因而有孕。既誕，拳左手。遇師子尊者顯發宿因，密授心印。後適南天，至中印度。彼國王名迦勝，設禮供養。時有外道，號無我尊。先爲王禮重，嫉祖之至，欲與論義，幸而勝之，以固其事。乃於王前謂祖曰：我解默論，不假言説。祖曰：孰知勝負？彼曰：不争勝負，但取其義。祖曰：汝以何爲義？彼曰：無心爲義。祖曰：汝既無心，豈得義乎？彼曰：我説無心，當名非義。祖曰：汝説無心，當名非義。我説非心，當義非名。彼曰：當義非名，誰能辨義？祖曰：汝名非義，此名何名？彼曰：爲辨非義，是名無名。祖曰：名既非名，義亦非義，辨者是誰，當辨何物？如是往返五十九番，外道杜口信伏。于時祖忽面北，合掌長吁曰：我師師子尊者，今日遇難，斯可慯焉。卽辭王南邁，達于南天，潛隱山谷。時彼國王名天德，迎請供養。王有二子：一名德勝，凶暴而色力充盛。一名不如密多，和柔而長嬰疾苦。祖乃爲陳因果，王卽頓釋所疑。又有呪術師，忌祖之道，乃潛置毒藥于飲食中，祖知而食之，彼返受禍，遂投祖出家。祖卽與授具。後六十載，德勝卽位，復信外道，致難于祖。不如密多以進諫被囚。王遽問祖曰：予國素絶妖訛，師所傳者當是何宗？祖曰：王國昔來，實無邪法。我所得者，卽是佛宗。王曰：佛滅已千二百載，師從誰得邪？祖曰：飲光大士，親受佛印，展轉至二十四世師子尊者，我從彼得。王曰：予聞師子比丘不能免於刑戮，何能傳法後人？祖曰：我師難未起時，密授我信衣法偈，以顯師承。王曰：其衣何在？祖卽於囊中出衣示王。王命焚之，五色相鮮，薪盡如故。王卽追悔致禮。師子真嗣既明，乃赦密多。密多遂求出家。祖問曰：汝欲出家，當爲何事？密多曰：我若出家，不爲其事。祖曰：不爲何事？密多曰：不爲俗事。祖曰：當爲何事？密多曰：當爲佛事。祖曰：太子智慧天至，必諸聖降迹。卽許出家。六年侍奉，後於王宫受具。羯磨之際，大地震動，頗多靈異。祖乃命之曰：吾已衰朽，安可久留？汝當善護正法眼藏，普濟羣有。聽吾偈曰：聖人説知見，當境無是非。我今悟真性，無道亦無理。不如密多聞偈，再啓祖曰：法衣宜可傳授。祖曰：此衣爲難故，假以證明；汝身無難，何假其衣？化被十方，人自信向。不如密多聞語，作禮而退。祖現于神變，化三昧火自焚，平地舍利可高一尺。德勝王創浮圖而祕之。當東晉明帝太寧三年乙酉歲也。
二十六祖不如密多尊者，南印度天德王之次子也。既受度得法，至東印度。彼王名堅固，奉外道師長爪梵志。暨尊者將至，王與梵志同覩白氣貫于上下。王曰：斯何瑞也？梵志預知祖入境，恐王遷善，乃曰：此是魔來之兆耳，何瑞之有！卽鳩諸徒衆議曰：不如密多將入都城，誰能挫之？弟子曰：我等各有呪術，可以動天地、入水火，何患哉？祖至，先見宫牆有黑氣，乃曰：小難耳。直詣王所。王曰：師來何爲？祖曰：將度衆生。王曰：以何法度？祖曰：各以其類度之。時梵志聞言，不勝其怒，卽以幻法，化大山於祖頂上。祖指之，忽在彼衆頭上。梵志等怖懼投祖，祖愍其愚惑，再指之，化山隨滅。乃爲王演説法要，俾趣真乘。謂王曰：此國當有聖人而繼於我。是時有婆羅門子，年二十許，幼失父母，不知名氏。或自言纓絡，故人謂之纓絡童子。遊行閭里，丐求度日，若常不輕之類。人問：汝行何急？卽答曰：汝行何緩？或曰：何姓？乃曰：與汝同姓。莫知其故。後，王與尊者同車而出，見纓絡童子稽首於前，祖曰：汝憶往事否？童曰：我念遠劫中，與師同居。師演摩訶般若，我轉甚深修多羅，今日之事，蓋契昔因。祖又謂王曰：此童子非他，卽大勢至菩薩是也。此聖之後，復出二人：一人化南印度，一人緣在震旦。四五年内，却返此方。遂以昔因，故名般若多羅。付法眼藏，偈曰：真性心地藏，無頭亦無尾。應緣而化物，方便呼爲智。祖付法已，卽辭王曰：吾化緣已終，當歸寂滅。願王於最上乘，無忘外護。卽還本座，跏趺而逝，化火自焚。收舍利塔而瘞之。當東晉孝武帝太元十三年戊子歲也。
二十七祖般若多羅尊者，東印度人也。既得法已，行化至南印度。彼王名香至，崇奉佛乘，尊重供養，度越倫等，又施無價寶珠。時王有三子：曰月淨多羅，曰功德多羅，曰菩提多羅。其季開士也。祖欲試其所得，乃以所施珠問三王子曰：此珠圓明，有能及否？第一王子、第二王子皆曰：此珠七寶中尊，固無踰也。非尊者道力，孰能受之？第三王子曰：此是世寶，未足爲上。於諸寶中，法寶爲上。此是世光，未足爲上。於諸光中，智光爲上。此是世明，未足爲上。於諸明中，心明爲上。此珠光明，不能自照，要假智光。光辨於此，既辨此已，卽知是珠。既知是珠，卽明其寶。若明其寶，寶不自寶。若辨其珠，珠不自珠。珠不自珠者，要假智珠而辨世珠。寶不自寶者，要假智寶以明法寶。然則師有其道，其寶卽現。衆生有道，心寶亦然。祖歎其辯慧，乃復問曰：於諸物中，何物無相？曰：於諸物中，不起無相。又問：於諸物中，何物最高？曰：於諸物中，人我最高。又問：於諸物中，何物最大？曰：於諸物中，法性最大。祖知是法嗣，以時尚未至，且默而混之。及香至王厭世，衆皆號絶。唯第三子菩提多羅於柩前入定。經七日而出，乃求出家。既受具戒，祖告曰：如來以正法眼付大迦葉，如是展轉，乃至於我。我今囑汝，聽吾偈曰：心地生諸種，因事復生理。果滿菩提圓，華開世界起。尊者付法已，卽於座上起立，舒左右手，各放光明二十七道，五色光耀。又踊身虚空，高七多羅樹，化火自焚。空中舍利如雨，收以建塔，當宋孝武帝大明元年丁酉歲。祖因東印度國王請，祖齋次，王乃問：諸人盡轉經，唯師爲甚不轉？祖曰：貧道出息不隨衆緣，入息不居藴界，常轉如是經百千萬億卷，非但一卷兩卷。
初祖菩提達磨大師者，南天竺國香至王第三子也。姓刹帝利，本名菩提多羅，後遇二十七祖般若多羅至本國受王供養，知師密迹，因試令與二兄辨所施寶珠，發明心要。既而尊者謂曰：汝於諸法，已得通量。夫達磨者，通大之義也。宜名達磨。因改號菩提達磨。祖乃告尊者曰：我既得法，當往何國而作佛事？願垂開示。者曰：汝雖得法，未可遠遊，且止南天。待吾滅後六十七載，當往震旦，設大法藥，直接上根。慎勿速行，衰於日下。祖又曰：彼有大士，堪爲法器否？千載之下有留難否？者曰：汝所化之方，獲菩提者不可勝數。吾滅後六十餘年，彼國有難，水中文布，自善降之。汝至時，南方勿住。彼唯好有爲功業，不見佛理，汝縱到彼，亦不可久留。聽吾偈曰：路行跨水復逢羊，獨自栖栖暗渡江。日下可憐雙象馬，二株嫩桂久昌昌。又問曰：此後更有何事？者曰：從是已去，一百五十年，而有小難。聽吾讖曰：心中雖吉外頭凶，川下僧房名不中。爲遇毒龍生武子，忽逢小鼠寂無窮。又問：此後如何？者曰：却後二百二十年，林下見一人，當得道果。聽吾讖曰：震旦雖闊無别路，要假兒孫脚下行。金雞解御一粒粟，供養十方羅漢僧。復演諸偈，皆預讖佛教隆替。祖恭禀教義，服勤左右垂四十年，未嘗廢闕。迨尊者順世，遂演化本國。
時有二師：一名佛大先，二名佛大勝多，本與祖同學佛陀跋陀小乘禪觀。佛大先既遇般若多羅尊者，捨小趣大，與祖並化，時號二甘露門矣。而佛大勝多更分徒而爲六宗：第一有相宗，第二無相宗，第三定慧宗，第四戒行宗，第五無得宗，第六寂静宗。各封己解，别展化源，聚落峥嶸，徒衆甚盛。祖喟然歎曰：彼之一師已陷牛迹，況復支離繁盛而分六宗？我若不除，永纏邪見。言已，微現神力，至有相宗所，問曰：一切諸法何名實相？彼衆中有一尊長薩婆羅答曰：於諸相中不互諸相，是名實相。祖曰：一切諸相而不互者，若名實相，當何定邪？彼曰：於諸相中實無有定，若定諸相，何名爲實？祖曰：諸相不定，便名實相。汝今不定，當何得之？彼曰：我言不定，不説諸相。當説諸相，其義亦然。祖曰：汝言不定，當爲實相。定不定故，卽非實相。彼曰：定既不定，卽非實相。知我非故，不定不變。祖曰：汝今不變，何名實相？已變已往，其義亦然。彼曰：不變當在，在不在故，故變實相，以定其義。祖曰：實相不變，變卽非實。於有無中，何名實相？薩婆羅心知聖師懸解潛達，卽以手指虚空曰：此是世間有相，亦能空故，當我此身，得似此否？祖曰：若解實相，卽見非相。若了非相，其色亦然。當於色中，不失色體。於非相中，不礙有故。若能是解，此名實相。彼衆聞已，心意朗然，欽禮信受。祖瞥然匿跡。至無相宗所，問曰：汝言無相，當何證之？彼衆中有波羅提答曰：我明無相，心不現故。祖曰：汝心不現，當何明之？彼曰：我明無相，心不取捨。當於明時，亦無當者。祖曰：於諸有無，心不取捨。又無當者，諸明無故。彼曰：入佛三昧，尚無所得，何況無相，而欲知之？祖曰：相既不知，誰云有無？尚無所得，何名三昧？彼曰：我説不證，證無所證。非三昧故，我説三昧。祖曰：非三昧者，何當名之？汝既不證，非證何證？波羅提聞祖辯析，卽悟本心，禮謝於祖，懺悔往謬。祖記曰：汝當得果，不久證之。此國有魔，非久降之。言已，忽然不現。至定慧宗所，問曰：汝學定慧，爲一爲二？彼衆中有婆蘭陀者答曰：我此定慧，非一非二。祖曰：既非一二，何名定慧？彼曰：在定非定，處慧非慧。一卽非一，二亦不二。祖曰：當一不一，當二不二。既非定慧，約何定慧？彼曰：不一不二，定慧能知。非定非慧，亦復然矣。祖曰：慧非定故，然何知哉？不一不二，誰定誰慧？婆蘭陀聞之，疑心冰釋。至第四戒行宗所，問曰：何者名戒？云何名行？當此戒行，爲一爲二？彼衆中有一賢者答曰：一二二一，皆彼所生。依教無染，此名戒行。祖曰：汝言依教，卽是有染。一二俱破，何言依教。此二違背，不及於行。内外非明，何名爲戒？彼曰：我有内外，彼已知竟。既得通達，便是戒行。若説違背，俱是俱非。言及清淨，卽戒卽行。祖曰：俱是俱非，何言清淨？既得通故，何談内外？賢者聞之，卽自慚伏。至無得宗所，問曰：汝云無得，無得何得？既無所得，亦無得得。彼衆中有寶静者答曰：我説無得，非無得得。當説得得，無得是得。祖曰：得既不得，得亦非得。既云得得，得得何得？彼曰：見得非得，非得是得。若見不得，名爲得得。祖曰：得既非得，得得無得。既無所得，當何得得？寶静聞之，頓除疑網。至寂静宗所，問曰：何名寂静，於此法中，誰静誰寂？彼衆中有尊者答曰：此心不動，是名爲寂。於法無染，名之爲静。祖曰：本心不寂，要假寂静。本來寂故，何用寂静？彼曰：諸法本空，以空空故。於彼空空，故名寂静。祖曰：空空已空，諸法亦爾。寂静無相，何静何寂？彼尊者聞師指誨，豁然開悟。既而六衆，咸誓歸依。由是化被南天，聲馳五印。經六十載，度無量衆。
後值異見王輕毁三寶，每云：我之祖宗，皆信佛道，陷于邪見，壽年不永，運祚亦促。且我身是佛，何更外求？善惡報應，皆因多智之者妄構其説。至於國内耆舊，爲前王所奉者，悉從廢黜。祖知已，歎彼德薄。當何救之？卽念無相宗中二首領：其一波羅提者，與王有緣，將證其果。其二宗勝者，非不博辯，而無宿因。時六宗徒衆，亦各念言：佛法有難，師何自安？祖遥知衆意，卽彈指應之。六衆聞云：此是我師達磨信響，我等宜速行，以副慈命。卽至祖所，禮拜問訊。祖曰：一葉翳空，孰能剪拂？宗勝曰：我雖淺薄，敢憚其行？祖曰：汝雖辯慧，道力未全。宗勝自念：我師恐我見王大作佛事，名譽顯達，映奪尊威。縱彼福慧爲王，我是沙門受佛教旨，豈難敵也。言訖潛去。至王所廣説法要及世界苦樂、人天善惡等事。王與之往返徵詰，無不詣理。王曰：汝今所解，其法何在？宗勝曰：如王治化，當合其道。王所有道，其道何在？王曰：我所有道，將除邪法。汝所有法，將伏何人？祖不起于座，懸知宗勝義墮，遽告波羅提曰：宗勝不禀吾教，潛化於王，須臾理屈。汝可速救。波羅提恭禀祖旨，云：願假神力。言已，雲生足下。至大王前，默然而住。時王正問宗勝，忽見波羅提乘雲而至，愕然忘其問答。曰：乘空之者，是正是邪？提曰：我非邪正，而來正邪。王心若正，我無邪正。王雖驚異，而驕慢方熾，卽擯宗勝令出。波羅提曰：王既有道，何擯沙門？我雖無解，願王致問。王怒而問曰：何者是佛？提曰：見性是佛。王曰：師見性否？提曰：我見佛性。王曰：性在何處？提曰：性在作用。王曰：是何作用？我今不見。提曰：今現作用，王自不見。王曰：於我有否？提曰：王若作用，無有不是。王若不用，體亦難見。王曰：若當用時，幾處出現？提曰：若出現時，當有其八。王曰：其八出現，當爲我説。波羅提卽説偈曰：在胎爲身，處世爲人。在眼曰見，在耳曰聞。在鼻辨香，在口談論。在手執捉，在足運奔。徧現俱該沙界，收攝在一微塵。識者知是佛性，不識唤作精魂。王聞偈已，心卽開悟，悔謝前非，咨詢法要，朝夕忘倦，迄于九旬。時宗勝既被斥逐，退藏深山。念曰：我今百歲，八十爲非。二十年來，方歸佛道。性雖愚昧，行絶瑕疵。不能禦難，生何如死？言訖，卽自投崖。俄有神人以手捧承，置于巖上，安然無損。宗勝曰：我忝沙門，當與正法爲主，不能抑絶王非，是以捐身自責，何神祐助，一至於斯！願垂一語，以保餘年。於是神人乃説偈曰：師壽於百歲，八十而造非。爲近至尊故，熏修而入道。雖具少智慧，而多有彼我。所見諸賢等，未嘗生珎敬。二十年功德，其心未恬静。聰明輕慢故，而獲至於此。得王不敬者，當感果如是。自今不疎怠，不久成奇智。諸聖悉存心，如來亦復爾。宗勝聞偈欣然，卽於巖間宴坐。時王復問波羅提曰：仁者智辯，當師何人？提曰：我所出家，卽娑羅寺烏沙婆三藏爲受業師。其出世師者，卽大王叔菩提達磨是也。王聞祖名，驚駭久之。曰：鄙簿忝嗣王位，而趣邪背正，忘我尊叔。遽敕近臣，特加迎請。祖卽隨使而至，爲王懺悔往非。王聞規誡，泣謝于祖。又詔宗勝歸國。大臣奏曰：宗勝被謫投崖，今已亡矣。王告祖曰：宗勝之死，皆自於吾。如何大慈，令免斯罪。祖曰：宗勝今在巖間宴息，但遣使召，當卽至矣。王卽遣使入山，果見宗勝端居禪寂。宗勝蒙召，乃曰：深愧王意，貧道誓處巖泉。且王國賢德如林，達磨是王之叔，六衆所師，波羅提法中龍象，願王崇仰二聖，以福皇基。使者復命。未至，祖謂王曰：知取得宗勝否？王曰：未知。祖曰：一請未至，再命必來。良久使還，果如祖語。祖遂辭王曰：當善修德，不久疾作，吾且去矣。經七日，王乃得疾。國醫診治，有加無瘳。貴戚近臣憶師前記，急發使告祖曰：王疾殆至彌留，願叔慈悲，遠來診救。祖卽至慰問。時宗勝再承王召，卽别巖間。波羅提亦來問疾。謂祖曰：當何施爲，令王免苦？祖卽令太子爲王宥罪施恩，崇奉三寶，復爲懺悔，願罪消滅。如是者三，王疾有間。師念震旦緣熟，行化時至，乃先辭祖塔，次别同學，後至王所，慰而勉之曰：當勤修白業，護持三寶。吾去非晚，一九卽回。王聞師言，涕淚交集曰：此國何罪，彼土何祥？叔既有緣，非吾所止。惟願不忘父母之國，事畢早回。王卽具大舟，實以衆寶，躬率臣寮，送至海壖。祖汎重溟，凡三周寒暑，達于南海，實梁普通七年丙午歲九月二十一日也。廣州刺史蕭昂具主禮迎接，表聞武帝。帝覽奏，遣使齎詔迎請，當大通元年丁未歲也。十月一日至金陵。帝問曰：朕卽位已來，造寺寫經，度僧不可勝紀，有何功德？祖曰：並無功德。帝曰：何以無功德？祖曰：此但人天小果，有漏之因，如影隨形，雖有非實。帝曰：如何是真功德？祖曰：淨智妙圓，體自空寂，如是功德，不以世求。帝又問：如何是聖諦第一義？祖曰：廓然無聖。帝曰：對朕者誰？祖曰：不識。帝不領悟。祖知機不契，是月十九日，潛回江北。十一月二十三日，屆于洛陽。當魏孝明帝孝昌三年也，寓止于嵩山少林寺，面壁而坐，終日默然。人莫之測，謂之壁觀婆羅門。
時有僧神光者，曠達之士也。久居伊洛，博覽羣書，善談玄理。每歎曰：孔老之教，禮術風規，莊易之書，未盡妙理。近聞達磨大士住止少林，至人不遥，當造玄境。乃往彼，晨夕參承。祖常端坐面壁，莫聞誨勵。光自惟曰：昔人求道，敲骨取髓，刺血濟饑，布髮掩泥，投崖飼虎，古尚若此，我又何人？其年十二月九日夜，天大雨雪。光堅立不動，遲明積雪過膝。祖憫而問曰：汝久立雪中，當求何事？光悲淚曰：惟願和尚慈悲，開甘露門，廣度羣品。祖曰：諸佛無上妙道，曠劫精勤，難行能行，非忍而忍。豈以小德小智，輕心慢心，欲冀真乘，徒勞勤苦。光聞祖誨勵，潛取利刀，自斷左臂，置于祖前。祖知是法器，乃曰：諸佛最初求道，爲法忘形，汝今斷臂吾前，求亦可在。祖遂因與易名曰慧可。可曰：諸佛法印，可得聞乎？祖曰：諸佛法印，匪從人得。可曰：我心未寧，乞師與安。祖曰：將心來，與汝安。可良久曰：覓心了不可得。祖曰：我與汝安心竟。越九年，欲返天竺，命門人曰：時將至矣，汝等盍各言所得乎？時有道副對曰：如我所見，不執文字，不離文字，而爲道用。祖曰：汝得吾皮。尼揔持曰：我今所解，如慶喜見阿閦佛國，一見更不再見。祖曰：汝得吾肉。道育曰：四大本空，五陰非有，而我見處，無一法可得。祖曰：汝得吾骨。最後慧可禮拜，依位而立。祖曰：汝得吾髓。乃顧慧可而告之曰：昔如來以正法眼付迦葉大士，展轉囑累，而至於我。我今付汝，汝當護持。并授汝袈裟，以爲法信。各有所表，宜可知矣。可曰：請師指陳。祖曰：内傳法印，以契證心；外付袈裟，以定宗旨。後代澆薄，疑慮競生，云吾西天之人，言汝此方之子，憑何得法？以何證之？汝今受此衣法，却後難生，但出此衣并吾法偈，用以表明其化無礙。至吾滅後二百年，衣止不傳，法周沙界。明道者多，行道者少。説理者多，通理者少。潛符密證，千萬有餘。汝當闡揚，勿輕未悟。一念回機，便同本得。聽吾偈曰：吾本來兹土，傳法救迷情。一花開五葉，結果自然成。祖又曰：吾有楞伽經四卷，亦用付汝。卽是如來心地要門，令諸衆生開示悟入。吾自到此，凡五度中毒。我嘗自出而試之，置石石裂。緣吾本離南印來此東土，見赤縣神州有大乘氣象，遂踰海越漠，爲法求人。際會未諧，如愚若訥。今得汝傳授，吾意已終。言已，乃與徒衆往禹門千聖寺。止三日，有期城太守楊衒之，早慕佛乘，問祖曰：西天五印，師承爲祖。其道如何？祖曰：明佛心宗，行解相應，名之曰祖。又問：此外如何？祖曰：須明他心，知其今古，不厭有無。於法無取，不賢不愚，無迷無悟。若能是解，故稱爲祖。又曰：弟子歸心三寶亦有年矣，而智慧昏蒙，尚迷真理。適聽師言，罔知攸措。願師慈悲，開示宗旨。祖知懇到，卽説偈曰：亦不覩惡而生嫌，亦不觀善而勤措。亦不捨智而近愚，亦不抛迷而就悟。達大道兮過量，通佛心兮出度。不與凡聖同躔，超然名之曰祖。衒之聞偈，悲喜交并。曰：願師久住世間，化導羣有。祖曰：吾卽逝矣，不可久留。根性萬差，多逢患難。衒之曰：未審何人，弟子爲師除得否？祖曰：吾以傳佛秘密，利益迷途，害彼自安，必無此理。衒之曰：師若不言，何表通變觀照之力？祖不獲已，乃爲讖曰：江槎分玉浪，管炬開金鎖。五口相共行，九十無彼我。衒之聞語，莫究其端。默記于懷，禮辭而去。祖之所讖，雖當時不測，而後皆符驗。
時魏氏奉釋，禪雋如林，光統律師、流支三藏者，乃僧中之鸞鳳也。覩師演道，斥相指心，每與師論義，是非蜂起。祖遐振玄風，普施法雨，而偏局之量，自不堪任，競起害心，數加毒藥。至第六度，以化緣已畢，傳法得人，遂不復救之，端居而逝。卽魏文帝大統二年丙辰十月五日也。其年十二月二十八日，葬熊耳山。起塔於定林寺。後三歲，魏宋雲奉使西域回，遇祖于葱嶺，見手攜隻履，翩翩獨逝。雲問：師何往？祖曰：西天去！雲歸，具説其事，及門人啓壙，唯空棺，一隻革履存焉。舉朝爲之驚歎。奉詔取遺履，於少林寺供養。至唐開元十五年丁卯歲爲信道者竊在五臺華嚴寺，今不知所在。初，梁武遇祖，因緣未契。及聞化行魏邦，遂欲自撰師碑而未暇也。後聞宋雲事，乃成之。代宗謚圓覺大師，塔曰空觀。
二祖慧可大師者，武牢人也。姓姬氏。父寂，未有子時，嘗自念言：我家崇善，豈令無子？禱之既久，一夕感異光照室，其母因而懷姙。及長，遂以照室之瑞，名之曰光。自幼志氣不羣，博涉詩書，尤精玄理，而不事家産，好遊山水。後覽佛書，超然自得。卽抵洛陽龍門香山，依寶静禪師，出家受具於永穆寺。浮游講肆，徧學大小乘義。年三十二，却返香山，終日宴坐。又經八載，於寂默中倐見一神人謂曰：將欲受果，何滯此邪？大道匪遥，汝其南矣！祖知神助，因改名神光。翌日，覺頭痛如刺，其師欲治之。空中有聲曰：此乃换骨，非常痛也。祖遂以見神事白于師，師視其頂骨，卽如五峯秀出矣。乃曰：汝相吉祥，當有所證。神令汝南者，斯則少林達磨大士必汝之師也。祖受教，造于少室。其得法傳衣事迹，達磨章具之矣。自少林託化西歸，大師繼闡玄風，博求法嗣。至北齊天平二年，有一居士，年踰四十，不言名氏，聿來設禮。而問祖曰：弟子身纏風恙，請和尚懺罪。祖曰：將罪來，與汝懺。士良久曰：覓罪不可得。祖曰：與汝懺罪竟。宜依佛法僧住。士曰：今見和尚，已知是僧。未審何名佛法？祖曰：是心是佛，是心是法，法佛無二，僧寶亦然。士曰：今日始知罪性不在内，不在外，不在中間，如其心然，佛法無二也。祖深器之，卽爲剃髮，云：是吾寶也。宜名僧璨。其年三月十八日，於光福寺受具，自兹疾漸愈。執侍經二載，祖乃告曰：菩提達磨遠自竺乾，以正法眼藏并信衣密付於吾，吾今授汝。汝當守護，無令斷絶。聽吾偈曰：本來緣有地，因地種華生。本來無有種，華亦不曾生。祖付衣法已，又曰：汝受吾教，宜處深山，未可行化，當有國難。璨曰：師既預知，願垂示誨。祖曰：非吾知也。斯乃達磨傳般若多羅懸記云心中雖吉外頭凶是也。吾校年代，正在于汝。汝當諦思前言，勿罹世難。然吾亦有宿累，今要酬之。善去善行，俟時傳付。祖付囑已，卽往鄴都，隨宜説法。一音演暢，四衆皈依。如是積三十四載，遂韜光混跡，變易儀相。或入諸酒肆，或過於屠門，或習街談，或隨厮音斯。役。人問之曰：師是道人，何故如是？祖曰：我自調心，何關汝事？又於筦城縣匡救寺三門下，談無上道，聽者林會。時有辯和法師者，於寺中講湼槃經，學徒聞師闡法，稍稍引去。辯和不勝其憤，興謗于邑宰翟仲侃。翟惑其邪説，加祖以非法，祖怡然委順，識真者謂之償債。時年一百七歲，卽隋文帝開皇十三年癸丑歲三月十六日也。葬磁州滏陽縣東北七十里。唐德宗謚大祖禪師。
三祖僧璨大師者，不知何許人也。初以白衣謁二祖，既受度傳法，隱于舒州之皖公山。屬後周武帝破滅佛法，祖往來太湖縣司空山，居無常處，積十餘載，時人無能知者。至隋開皇十二年壬子歲，有沙彌道信，年始十四，來禮祖曰：願和尚慈悲，乞與解脱法門。祖曰：誰縛汝？曰：無人縛。祖曰：何更求解脱乎？信於言下大悟。服勞九載，後於吉州受戒，侍奉尤謹。祖屢試以玄微，知其緣熟，乃付衣法。偈曰：華種雖因地，從地種華生。若無人下種，華地盡無生。祖又曰：昔可大師付吾法，後往鄴都行化，三十年方終。今吾得汝，何滯此乎！卽適羅浮山，優游二載，却還舊址。逾月士民奔趨，大設檀供。祖爲四衆廣宣心要訖，於法會大樹下合掌立終。卽隋煬帝大業二年丙寅十月十五日也。唐玄宗謚鑑智禪師、覺寂之塔。
師信心銘曰：至道無難，唯嫌揀擇。但莫憎愛，洞然明白。毫釐有差，天地懸隔。欲得現前，莫存順逆。違順相争，是爲心病。不識玄旨，徒勞念静。圓同太虚，無欠無餘。良由取捨，所以不如。莫逐有緣，勿住空忍。一種平懷，泯然自盡。止動歸止，止更彌動。唯滯兩邊，寧知一種。一種不通，兩處失功。遣有没有，從空背空。多言多慮，轉不相應。絶言絶慮，無處不通。歸根得旨，隨照失宗。須臾返照，勝却前空。前空轉變，皆由妄見。不用求真，唯須息見。二見不住，慎莫追尋。纔有是非，紛然失心。二由一有，一亦莫守。一心不生，萬法無咎。無咎無法，不生不心。能由境滅，境逐能沉。境由能境，能由境能。欲知兩段，元是一空。一空同兩，齊含萬象。不見精麄，寧有偏黨。大道體寬，無易無難。小見狐疑，轉急轉遲。執之失度，必入邪路。放之自然，體無去住。任性合道，逍遥絶惱。繫念乖真，昏沉不好。不好勞神，何用疎親。欲取一乘，勿惡六塵。六塵不惡，還同正覺。智者無爲，愚人自縛。法無異法，妄自愛著。將心用心，豈非大錯？迷生寂亂，悟無好惡。一切二邊，良由斟酌。夢幻空花，何勞把捉。得失是非，一時放却。眼若不睡，諸夢自除。心若不異，萬法一如。一如體玄，兀爾忘緣。萬法齊觀，歸復自然。泯其所以，不可方比。止動無動，動止無止。兩既不成，一何有爾。究竟窮極，不存軌則。契心平等，所作俱息。狐疑盡净，正信調直。一切不留，無可記憶。虚明自照，不勞心力。非思量處，識情難測。真如法界，無他無自。要急相應，唯言不二。不二皆同，無不包容。十方智者，皆入此宗。宗非促延，一念萬年。無在不在，十方目前。極小同大，忘絶境界。極大同小，不見邊表。有卽是無，無卽是有。若不如是，必不須守。一卽一切，一切卽一。但能如是，何慮不畢。信心不二，不二信心。言語道斷，非去來今。
四祖道信大師者，姓司馬氏。世居河内，後徙於蘄州廣濟縣。生而超異，幼慕空宗諸解脱門，宛如宿習。既嗣祖風，攝心無寐，脅不至席者僅六十年。隋大業十三載領徒衆抵吉州，值羣盗圍城，七旬不解，萬衆惶怖。祖愍之，教令念摩訶般若。時賊衆望雉堞間若有神兵，乃相謂曰：城内必有異人，不可攻矣。悄悄引去。唐武德甲申歲師却返蘄春，住破頭山，學侣雲臻。一日往黄梅縣，路逢一小兒，骨相奇秀，異乎常童。祖問曰：子何姓？答曰：姓卽有，不是常姓。祖曰：是何姓？答曰：是佛性。祖曰：汝無姓邪？答曰：性空，故無。祖默識其法器，卽俾侍者至其母所，乞令出家。母以宿緣故，殊無難色，遂捨爲弟子，以至付法傳衣。偈曰：華種有生性，因地華生生。大緣與性合，當生生不生。遂以學徒委之。一日告衆曰：吾武德中游廬山，登絶頂，望破頭山，見紫雲如蓋，下有白氣，横分六道，汝等會否？衆皆默然。忍曰：莫是和尚他後横出一枝佛法否？祖曰：善。後貞觀癸卯歲太宗嚮師道味，欲瞻風彩，詔赴京。祖上表遜謝，前後三返，竟以疾辭。第四度命使曰：如果不起，卽取首來。使至山諭旨，祖乃引頸就刃，神色儼然。使異之，回以狀聞。帝彌加欽慕，就賜珍繒，以遂其志。迄高宗永徽辛亥歲閏九月四日，忽垂誡門人曰：一切諸法，悉皆解脱。汝等各自護念，流化未來。言訖安坐而逝。壽七十有二。塔于本山。明年四月八日，塔户無故自開，儀相如生。爾後，門人不敢復閉。代宗謚大醫禪師、慈雲之塔。
五祖弘忍大師者，蘄州黄梅人也。先爲破頭山中栽松道者。嘗請於四祖曰：法道可得聞乎？祖曰：汝已老，脱有聞，其能廣化邪？儻若再來，吾尚可遲汝。迺去，行水邊，見一女子浣衣。揖曰：寄宿得否？女曰：我有父兄，可往求之。曰：諾我，卽敢行。女首肯之，遂回策而去。女周氏季子也。歸輙孕，父母大惡，逐之。女無所歸，日傭紡里中，夕止於衆館之下。已而生一子，以爲不祥，因抛濁港中。明日見之，泝流而上，氣體鮮明，大驚，遂舉之。成童，隨母乞食，里人呼爲無姓兒。逢一智者，歎曰：此子缺七種相，不逮如來。後遇信大師，得法嗣，化於破頭山。
咸亨中有一居士，姓盧名慧能，自新州來參謁。祖問曰：汝自何來？盧曰：嶺南。祖曰：欲須何事？盧曰：唯求作佛。祖曰：嶺南人無佛性，若爲得佛？盧曰：人卽有南北，佛性豈然？祖知是異人，乃訶曰：著槽廠去。盧禮足而退，便入碓坊，服勞於杵臼之間，晝夜不息。經八月，祖知付授時至，遂告衆曰：正法難解，不可徒記吾言，持爲己任。汝等各自隨意述一偈，若語意冥符，則衣法皆付。時會下七百餘僧。上座神秀者，學通内外，衆所宗仰，咸推稱曰：若非尊秀，疇敢當之？神秀竊聆衆譽，不復思惟，乃於廊壁書一偈曰：身是菩提樹，心如明鏡臺。時時勤拂拭，莫使惹塵埃。祖因經行，忽見此偈，知是神秀所述，乃讚歎曰：後代依此修行，亦得勝果。其壁本欲令處士盧珍繪楞伽變相，及見題偈在壁，遂止不畫，各令念誦。盧在碓坊，忽聆誦偈，乃問同學：是何章句？同學曰：汝不知和尚求法嗣，令各述心偈？此則秀上座所述。和尚深加歎賞，必將付法傳衣也。盧曰：其偈云何？同學爲誦。盧良久曰：美則美矣，了則未了。同學訶曰：庸流何知，勿發狂言！盧曰：子不信邪？願以一偈和之。同學不答，相視而笑。盧至夜，密告一童子，引至廊下，盧自秉燭，請别駕張日用於秀偈之側，寫一偈曰：菩提本無樹，明鏡亦非臺。本來無一物，何處惹塵埃？祖後見此偈曰：此是誰作，亦未見性。衆聞師語，遂不之顧。逮夜，祖潛詣碓坊，問曰：米白也未？盧曰：白也，未有篩。祖於碓以杖三擊之。盧卽以三鼓入室。祖告曰：諸佛出世爲一大事，故隨機大小而引導之，遂有十地、三乘、頓漸等旨，以爲教門。然以無上微妙、秘密圓明、真實正法眼藏付于上首大迦葉尊者，展轉傳授二十八世。至達磨屆于此土，得可大師承襲以至于今，以法寶及所傳袈裟用付於汝。善自保護，無令斷絶。聽吾偈曰：有情來下種，因地果還生。無情既無種，無性亦無生。盧行者跪受衣法，啓曰：法則既受，衣付何人？祖曰：昔達磨初至，人未之信，故傳衣以明得法。今信心已熟，衣乃争端，止於汝身，不復傳也。且當遠隱，俟時行化，所謂受衣之人，命如懸絲也。盧曰：當隱何所？祖曰：逢懷卽止，遇會且藏。盧禮足已，捧衣而出。是夜南邁，大衆莫知。五祖自後不復上堂。大衆疑怪，致問。祖曰：吾道行矣！何更詢之？復問：衣法誰得邪？祖曰：能者得。於是衆議盧行者名能，尋訪既失，潛知彼得，卽共奔逐。五祖既付衣法，復經四載，至上元二年忽告衆曰：吾今事畢，時可行矣。卽入室，安坐而逝。壽七十有四。建塔于黄梅之東山。代宗謚大滿禪師、法雨之塔。
六祖慧能大師者，俗姓盧氏，其先范陽人。父行瑫，武德中左官于南海之新州，遂占籍焉。三歲喪父，其母守志。鞠養及長，家尤貧簍，師樵採以給。一日負薪至市中，聞客讀金剛經，至應無所住而生其心，有所感悟，而問客曰：此何法也？得於何人？客曰：此名金剛經，得於黄梅忍大師。祖遽告其母以爲法尋師之意。直抵韶州，遇高行士劉志略，結爲交友。尼無盡藏者，卽志略之姑也。常讀湼槃經，師暫聽之，卽爲解説其義，尼遂執卷問字。祖曰：字卽不識，義卽請問。尼曰：字尚不識，曷能會義？祖曰：諸佛妙理，非關文字。尼驚異之，告鄉里耆艾曰：能是有道之人，宜請供養。於是居人競來瞻禮。近有寶林古寺舊地，衆議營緝，俾祖居之。四衆霧集，俄成寶坊。祖一日忽自念曰：我求大法，豈可中道而止。明日遂行，至樂昌縣西山石室間遇智遠禪師。祖遂請益。遠曰：觀子神姿爽拔，殆非常人。吾聞西域菩提達磨傳心印於黄梅，汝當往彼參決。祖辭去，直造黄梅之東山，卽唐咸亨二年也。
忍大師一見，默而識之。後傳衣法，令隱于懷集四會之間。至儀鳳元年丙子正月八日，屆南海，遇印宗法師於法性寺講湼槃經。祖寓止廊廡間，暮夜，風颺刹幡。聞二僧對論，一曰幡動，一曰風動。往復酬答，曾未契理。祖曰：可容俗流輙預高論否？直以風幡非動，動自心耳。印宗竊聆此語，竦然異之。明日，邀祖入室，徵風幡之義。祖具以理告，印宗不覺起立曰：行者定非常人。師爲是誰？祖更無所隱，直叙得法因由。於是印宗執弟子之禮，請授禪要。乃告四衆曰：印宗具足凡夫，今遇肉身菩薩。乃指座下盧居士曰：卽此是也。因請出所傳信衣，悉令瞻禮。至正月十五日，會諸名德，爲之剃髮。二月八日，就法性寺智光律師授滿分戒。其戒壇，卽宋朝求那跋陀三藏之所置也。三藏記云：後當有肉身菩薩在此壇受戒。又梁末真諦三藏於壇之側手植二菩提樹，謂衆曰：却後一百二十年，有大開士於此樹下演無上乘，度無量衆。祖具戒已，於此樹下開東山法門，宛如宿契。明年二月八日，忽謂衆曰：吾不願此居，欲歸舊隱。卽印宗與緇白千餘人，送祖歸寶林寺。韶州刺史韋據，請於大梵寺轉妙法輪，并受無相心地戒。門人紀録，目爲壇經，盛行于世。後返曹溪，雨大法雨，學者不下千數。
中宗神龍元年降詔云：朕請安秀二師宫中供養，萬機之暇，每究一乘。二師並推讓曰：南方有能禪師，密受忍大師衣法，可就彼問。今遣内侍薛簡馳詔迎請，願師慈念，速赴上京。祖上表辭疾，願終林麓。簡曰：京城禪德皆云，欲得會道，必須坐禪習定。若不因禪定而得解脱者，未之有也。未審師所説法如何？祖曰：道由心悟，豈在坐也。經云：若見如來，若坐若卧，是行邪道。何故？無所從來，亦無所去。若無生滅，是如來清淨禪。諸法空寂，是如來清淨坐。究竟無證，豈況坐邪？簡曰：弟子回，主上必問，願和尚慈悲，指示心要。祖曰：道無明暗，明暗是代謝之義。明暗無盡，亦是有盡，相待立名。故經云：法無有比，無相待故。簡曰：明喻智慧，暗況煩惱。修道之人，儻不以智慧照破煩惱，無始生死，憑何出離？祖曰：煩惱卽是菩提，無二無别。若以智慧照煩惱者，此是二乘小見，羊鹿等機。大智上根，悉不如是。簡曰：如何是大乘見解？祖曰：明與無明，其性無二。無二之性，卽是實性。實性者，處凡愚而不減，在賢聖而不增，住煩惱而不亂，居禪定而不寂，不斷不常，不來不去，不在中間，及其内外，不生不滅，性相如如，常住不遷，名之曰道。簡曰：師説不生不滅，何異外道？祖曰：外道所説不生不滅者，將滅止生，以生顯滅，滅猶不滅，生説無生。我説不生不滅者，本自無生，今亦無滅，所以不同外道。汝若欲知心要，但一切善惡都莫思量，自然得入清淨心體，湛然常寂，妙用恒沙。簡蒙指教，豁然大悟。禮辭歸闕，表奏祖語。有詔謝師，并賜磨衲袈裟、絹五百匹、寶鉢一口。十二月十九日，勑改古寶林爲中興寺。三年十一月十八日，又勑韶州刺史重加崇飾，賜額爲法泉寺。祖新州舊居爲國恩寺。
一日，祖謂衆曰：諸善知識，汝等各各淨心，聽吾説法。汝等諸人，自心是佛，更莫狐疑。外無一物而能建立，皆是本心生萬種法故。經云：心生種種法生，心滅種種法滅。若欲成就種智，須達一相三昧，一行三昧。若於一切處而不住相，彼相中不生憎愛，亦無取捨，不念利益成壞等事，安閑恬静，虚融澹泊，此名一相三昧。若於一切處，行住坐卧，純一直心，不動道場，真成淨土，名一行三昧。若人具二三昧，如地有種，能含藏長養，成就其實。一相一行，亦復如是。我今説法，猶如時雨溥潤大地。汝等佛性，譬諸種子，遇兹霑洽，悉得發生。承吾旨者，決獲菩提。依吾行者，定證妙果。先天元年告諸四衆曰：吾忝受忍大師衣法，今爲汝等説法，不付其衣。蓋汝等信根淳熟，決定不疑，堪任大事。聽吾偈曰：心地含諸種，普雨悉皆生。頓悟華情已，菩提果自成。説偈已，復曰：其法無二，其心亦然。其道清淨，亦無諸相。汝等慎勿觀淨及空其心。此心本淨，無可取捨。各自努力，隨緣好去。嘗有僧舉卧輪禪師偈曰：卧輪有伎倆，能斷百思想。對境心不起，菩提日日長。祖聞之曰：此偈未明心地，若依而行之，是加繫縛。因示一偈曰：慧能没伎倆，不斷百思想。對境心數起，菩提作麽長！祖説法利生，經四十載，其年七月六日，命弟子往新州國恩寺，建報恩塔，仍令倍工。又有蜀僧，名方辯，來謁曰：善捏塑。祖正色曰：試塑看。方辯不領旨，乃塑祖真，可高七尺，曲盡其妙。祖觀之曰：汝善塑性，不善佛性。酬以衣物，辯禮謝而去。先天二年七月一日，謂門人曰：吾欲歸新州，汝速理舟檝。時大衆哀慕，乞師且住。祖曰：諸佛出現，猶示湼槃。有來必去，理亦常然。吾此形骸，歸必有所。衆曰：師從此去，早晚却回。祖曰：葉落歸根，來時無口。又問：師之法眼，何人傳受？祖曰：有道者得，無心者通。又問：後莫有難否？祖曰：吾滅後五六年，當有一人來取吾首。聽吾記曰：頭上養親，口裏須飱，遇滿之難，楊柳爲官。又曰：吾去七十年，有二菩薩從東方來，一在家，一出家。同時興化，建立吾宗，締緝伽藍，昌隆法嗣。言訖，往新州國恩寺，沐浴跏趺而化，異香襲人，白虹屬地。卽其年八月三日也。時韶新兩郡，各修靈塔，道俗莫決所之。兩郡刺史，共焚香祝曰：香煙引處，卽師之欲歸焉。時鑪香騰涌，直貫曹溪。以十一月十三日入塔，壽七十六。
時韶州刺史韋據撰碑，門人憶念取首之記，遂先以鐵葉漆布固護師頸。塔中有達磨所傳信衣。中宗賜磨衲寶鉢，以辯塑真道具等，主塔侍者尸之。開元十年壬戌八月三日，夜半，忽聞塔中如拽鐵索聲，僧衆驚起，見一孝子從塔中走出，尋見師頸有傷，具以賊事聞於州縣。縣令楊侃、刺史柳無忝得牒，切加擒捉。五月於石角村捕得賊人，送韶州鞠問。云：姓張名淨滿，汝州梁縣人，於洪州開元寺受新羅僧金大悲錢二十千，令取六祖大師首，歸海東供養。柳守聞狀，未卽加刑，乃躬至曹溪，問祖上足令韜曰：如何處斷？韜曰：若以國法論，理須誅夷；但以佛教慈悲，寃親平等，況彼欲求供養，罪可恕矣。柳守嘉歎曰：始知佛門廣大。遂赦之。
上元元年肅宗遣使就請師衣鉢，歸内供養。至永泰元年五月五日，代宗夢六祖大師請衣鉢。七日，勑刺史楊瑊曰：朕夢感禪師請傳法袈裟却歸曹溪。今遣鎮國大將軍劉崇景頂戴而送，朕謂之國寶。卿可於本寺如法安置。專令僧衆，親承宗旨者，嚴加守護，勿令遺墜。後或爲人偷竊，皆不遠而獲，如是者數四。憲宗謚大鑒禪師，塔曰元和靈照。皇朝開寶初，王師平南海劉氏，殘兵作梗，祖之塔廟，鞠爲煨燼，而真身爲守塔僧保護，一無所損。尋有制興修，功未竟，會太宗皇帝卽位，留心禪宗，頗增壯麗焉。
牛頭山法融禪師者，潤州延陵人也。姓韋氏。年十九，學通經史。尋閲大部般若，曉達真空。忽一日歎曰：儒道世典，非究竟法。般若正觀，出世舟航。遂隱茅山，投師落髮。後入牛頭山幽棲寺北巖之石室，有百鳥御花之異。唐貞觀中，四祖遥觀氣象，知彼山有奇異之人，乃躬自尋訪。問寺僧：此間有道人否？曰：出家兒那箇不是道人？祖曰：阿那箇是道人？僧無對。别僧曰：此去山中十里許，有一懶融，見人不起，亦不合掌，莫是道人麽？祖遂入山，見師端坐自若，曾無所顧。祖問曰：在此作甚麽？師曰：觀心。祖曰：觀是何人？心是何物？師無對，便起作禮曰：大德高棲何所？祖曰：貧道不決所止，或東或西。師曰：還識道信禪師否？祖曰：何以問他？師曰：嚮德滋久，冀一禮謁。祖曰：道信禪師，貧道是也。師曰：因何降此？祖曰：特來相訪，莫更有宴息之處否？師指後面曰：别有小庵。遂引祖至庵所。遶庵，唯見虎狼之類。祖乃舉兩手作怖勢。師曰：猶有這箇在。祖曰：這箇是甚麽？師無語。少選，祖却於師宴坐石上書一佛字，師覩之竦然。祖曰：猶有這箇在。師未曉，乃稽首請説真要。祖曰：夫百千法門，同歸方寸，河沙妙德，總在心源。一切戒門、定門、慧門，神通變化，悉自具足，不離汝心。一切煩惱業障，本來空寂。一切因果，皆如夢幻。無三界可出，無菩提可求。人與非人，性相平等。大道虚曠，絶思絶慮。如是之法，汝今已得，更無闕少，與佛何殊？更無别法，汝但任心自在，莫作觀行，亦莫澄心，莫起貪嗔，莫懷愁慮，蕩蕩無礙，任意縱横，不作諸善，不作諸惡，行住坐卧，觸目遇緣，總是佛之妙用。快樂無憂，故名爲佛。師曰：心既具足，何者是佛？何者是心？祖曰：非心不問佛，問佛非不心。師曰：既不許作觀行，於境起時，心如何對治？祖曰：境緣無好醜，好醜起於心。心若不强名，妄情從何起？妄情既不起，真心任徧知。汝但隨心自在，無復對治，卽名常住法身，無有變異。吾受璨大師頓教法門，今付於汝。汝今諦受吾言，只住此山。向後當有五人達者，紹汝玄化。祖付法訖，遂返雙峯終老。師自爾法席大盛。
唐永徽中，徒衆乏糧，師往丹陽緣化。去山八十里，躬負米一石八斗，朝往暮還，供僧三百，二時不闕。三年，邑宰蕭元善請於建初寺講大般若經，聽者雲集。至滅静品，地爲之震動。講罷歸山，博陵王問師曰：境緣色發時，不言緣色起。云何得知緣，乃欲息其起？師曰：境色初發時，色境二性空。本無知緣者，心量與知同。照本發非發，爾時起自息。抱暗生覺緣，心時緣不逐。至如未生前，色心非養育。從空本無念，想受言念生。起發未曾起，豈用佛教令？問曰：閉目不見色，境慮乃便多。色既不關心，境從何處發？師曰：閉目不見色，内心動慮多。幻識假成用，起名終不過。知色不關心，心亦不關人。隨行有相轉，鳥去空中真。問曰：境發無處所，緣覺了知生。境謝覺還轉，覺乃變爲境。若以心曳心，還爲覺所覺。從之隨隨去，不離生滅際。師曰：色心前後中，實無緣起境。一念自凝忘，誰能計動静？此知自無知，知知緣不會。當自檢本形，何須求域外？前境不變謝，後念不來今。求月執玄影，討跡逐飛禽。欲知心本性，還如視夢裏。譬之六月冰，處處皆相似。避空終不脱，求空復不成。借問鏡中像，心從何處生？問曰：恰恰用心時，若爲安隐好？師曰：恰恰用心時，恰恰無心用。曲譚名相勞，直説無繁重。無心恰恰用，常用恰恰無。今説無心處，不與有心殊。問曰：智者引妙言，與心相會當。言與心路别，合則萬倍乖。師曰：方便説妙言，破病大乘道。非關本性譚，還從空化造。無念爲真常，終當絶心路。離念性不動，生滅無乖悞。谷響既有聲，鏡像能回顧。問曰：行者體境有，因覺知境亡。前覺及後覺，并境有三心。師曰：境用非體覺，覺罷不應思。因覺知境亡，覺時境不起。前覺及後覺，并境有三遲。問曰：住定俱不轉，將爲正三昧。諸業不能牽，不知細無明，徐徐躡其後。師曰：復聞别有人，虚執起心量。三中事不成，不轉還虚妄。心爲正受縛，爲之淨業障。心塵萬分一，不了説無明。細細習因起，徐徐名相生。風來波浪轉，欲静水還平。更欲前途説，恐畏後心驚。無念大獸吼，性空下霜雹。星散穢草摧，縱横飛鳥落。五道定紛綸，四魔不前却。既如猛火燎，還如利劒斫。問曰：賴覺知萬法，萬法本來然。若假照用心，只得照用心，不應心裏事。師曰：賴覺知萬法，萬法終無賴。若假照用心，應不在心外。問曰：隨隨無揀擇，明心不現前。復慮心闇昧，在心用功行，智障復難除。師曰：有此不可有，尋此不可尋。無揀卽真擇，得闇出明心。慮者心冥昧，存心託功行。可論智障難，至佛方爲病。問曰：折中消息間，實亦難安怗。自非用行人，此難終難見。師曰：折中欲消息，消息非難易。先觀心處心，次推智中智。第三照推者，第四通無記。第五解脱名，第六等真僞。第七知法本，第八慈無爲。第九徧空陰，第十雲雨被。最盡彼無覺，無明生本智。鏡像現三業，幻人化四衢。不住空邊盡，當照有中無。不出空有内，未將空有俱。號之名折中，折中非言説。安怗無處安，用行何能決。問曰：别有一種人，善解空無相。口言定亂一，復道有中無。同證用常寂，知覺寂常用。用心會真理，復言用無用。智慧方便多，言亂與理合。如如禮自如，不由識心會。既知心會非，心心復相泯。如是難知法，永劫不能知。同此用心人，法所不能化。師曰：别有證空者，還如前偈論。行空守寂滅，識見暫時翻。會真是心量，終知未了原。又説息心用，多智疑相似。良由性不明，求空且勞已。永劫住幽識，抱相都不知。放光便動地，於彼欲何爲。問曰：前件看心者，復有羅縠難。師曰：看心有羅縠，幻心何待看。況無幻心者，從容下口難。問曰：久有大基業，心路差互間。得覺微細障，卽達於真際。自非善巧師，無能決此理。仰惟我大師，當爲開要門。引導用心者，不令失正道。師曰：法性本基業，夢境成差互。實相微細身，色心常不悟。忽逢混沌士，哀怨愍羣生。託疑廣設問，抱理内常明。生死幽徑徹，毁譽心不驚。野老顯分答，法相媿來儀。蒙發羣生藥，還如色性爲。顯慶元年，邑宰蕭元善請住建初，師辭不獲免，遂命入室上首智巖付囑法印，令以次傳授。將下山，謂衆曰：吾不復踐此山矣。時鳥獸哀號，踰月不止。庵前有四大桐樹，仲夏之月，忽自凋落。明年正月二十三日，不疾而逝，窆于雞籠山。
牛頭山智巖禪師者，曲阿人也。姓華氏。弱冠智勇過人，身長七尺六寸。隋大業中爲郎將，常以弓挂一濾水囊，隨行所至汲用。累從大將征討，頻立戰功。唐武德中，年四十，遂乞出家。入舒州皖公山，從寶月禪師爲弟子。後一日宴坐，覩異僧身長丈餘，神姿爽拔，詞氣清朗。謂師曰：卿八十生出家，宜加精進。言訖不見。嘗在谷中入定，山水暴漲，師怡然不動，其水自退。有獵者遇之，因改過修善。復有昔同從軍者二人，聞師隱遁，乃共入山尋之。既見，因謂師曰：郎將狂邪，何爲住此？師曰：我狂欲醒，君狂正發。夫嗜色淫聲，貪榮冒寵，流轉生死，何由自出？二人感悟，歎息而去。師後謁融禪師發明大事。融謂師曰：吾受信大師真訣，所得都亡。設有一法勝過湼槃，吾説亦如夢幻。夫一塵飛而翳天，一芥墮而覆地，汝今已過此見，吾復何云？山門化導，當付之於汝。師禀命爲第二世。後以正法付方禪師。師住白馬、栖玄兩寺。又遷石頭城。於儀鳳二年正月十日示滅，顔色不變，屈伸如生。室有異香，經旬不歇，遺言水葬焉。
金陵鍾山曇璀禪師者，吴郡人也。姓顔氏。初謁融禪師，融目而奇之。乃告之曰：色聲爲無生之鴆毒，受想是至人之坑穽。子知之乎？師默而審之，大悟玄旨。尋晦迹鍾山，多歷年所。茅庵瓦缶，以終老焉。唐天授三年二月六日，恬然入定，七日而滅。
牛頭山智威禪師者，江寧人也。姓陳氏。依天寶寺統法師出家。謁法持禪師，傅授正法。自爾江左學徒，皆奔走門下。有慧忠者，目爲法器。師嘗有偈示曰：󲳴󲳴莫繫念，念成生死河。輪迴六趣海，無見出長波。忠答曰：念想由來幻，性自無終始。若得此中意，長波當自止。師又示偈曰：余本性虚無，緣妄生人我。如何息妄情，還歸空處坐。忠答曰：虚無是實體，人我何所存？妄情不須息，卽汎般若船。師知其了悟，乃付以院事。隨緣化導，終於延祚寺。
牛頭山慧忠禪師者，潤州人也。姓王氏。年二十三，受業於莊嚴寺。聞威禪師出世，乃往謁之。威纔見曰：山主來也！師感悟微旨，遂給侍左右。後辭，詣諸方巡禮。威於具戒院，見凌霄藤遇夏萎悴，人欲伐之，因謂之曰：勿剪。慧忠還時，此藤更生。及師回，果如其言。卽以山門付囑訖，出居延祚寺。師平生一衲不易，器用唯一鐺。嘗有供僧穀兩廪，盗者窺伺，虎爲守之。縣令張遜者，至山頂謁。問師：有何徒弟？師曰：有三五人。遜曰：如何得見？師敲禪牀，有三虎哮吼而出。遜驚怖而退。後衆請入城，居莊嚴舊寺。師欲於殿東别創法堂。先有古木，羣鵲巢其上，工人將伐之。師謂鵲曰：此地建堂，汝等何不速去！言訖，羣鵲乃遷巢他樹。初築基，有二神人定其四角，復潛資夜役，遂不日而就。繇是四方學徒雲集，得法者有三十四人，各住一方，轉化多衆。師有安心偈曰：人法雙淨，善惡兩忘。直心真實，菩提道場。大曆三年石室前挂鐺樹、挂衣藤忽盛夏枯死。四年六月十五日，集僧布薩訖，命侍者淨髮浴身。至夜有瑞雲覆其精舍，空中復聞天樂之聲。詰旦，怡然坐化，時風雨暴作，震折林木，復有白虹貫于巖壑。五年春，荼毗，獲舍利不可勝計。
宣州安國寺玄挺禪師，初參威禪師，侍立次，有講華嚴僧問：真性緣起，其義云何？威良久，師遽召曰：大德！正興一念問時，是真性中緣起。其僧言下大悟。或問：南宗自何而立？曰：心宗非南北。
舒州天柱山崇慧禪師者，彭州人也。姓陳氏。唐乾元初，往舒州天柱山創寺。永泰元年賜額。僧問：如何是天柱境？師曰：主簿山高難見日，玉鏡峯前易曉人。問：達磨未來此土時，還有佛法也無？師曰：未來且置，卽今事作麽生？曰：某甲不會，乞師指示。師曰：萬古長空，一朝風月。僧無語。師復曰：闍梨會麽？曰：不會。師曰：自己分上作麽生，干他達磨來與未來作麽？他家來，大似賣卜漢。見汝不會，爲汝錐破卦文，纔生吉凶，盡在汝分上，一切自看。僧曰：如何是解卜底人？師曰：汝纔出門時，便不中也。問：如何是天柱家風？師曰：時有白雲來閉户，更無風月四山流。問：亡僧遷化向甚麽處去也？師曰：灊嶽峯高長積翠，舒江明月色光暉。問：如何是大通智勝佛？師曰：曠大劫來，未曾擁滯，不是大通智勝佛是甚麽？曰：爲甚麽佛法不現前？師曰：只爲汝不會，所以成不現前。汝若會去，亦無佛可成。問：如何是道？師曰：白雲覆青嶂，蜂鳥步庭花。問：從上諸聖有何言説？師曰：汝今見吾有何言説？問：宗門中事，請師舉唱。師曰：石牛長吼真空外，木馬嘶時月隱山。問：如何是和尚利人處？師曰：一雨普滋，千山秀色。問：如何是天柱山中人？師曰：獨步千峯頂，優游九曲泉。問：如何是西來意？師曰：白猿抱子來青嶂，蜂蝶啣花緑蘂間。大曆十四年歸寂，塔于山之北。
潤州鶴林玄素禪師者，延陵人也。姓馬氏。晚參威禪師，遂悟性宗。後居鶴林寺。一日有屠者禮謁，願就所居辦供。師欣然而往，衆皆見訝。師曰：佛性平等，賢愚一致。但可度者，吾卽度之。復何差别之有！僧問：如何是西來意？師曰：會卽不會，疑卽不疑。又曰：不會不疑底，不疑不會底。有僧扣門，師問：是甚麽人？曰：是僧。師曰：非但是僧，佛來亦不着。曰：爲甚麽不著？師曰：無汝棲泊處。
天台山佛窟巖惟則禪師者，京兆人也。姓長孫氏。初謁忠禪師，大悟玄旨。乃曰：天地無物也，物我無物也。雖無物也，而未嘗無物也。如此，則聖人如影，百姓如夢，孰爲死生哉？至人以是能獨照，能爲萬物主，吾知之矣。遂南遊天台，隱於瀑布之西巖。元和中慕道者日至。有弟子可素，遂築室廬，漸成法席。佛窟之稱自師始也。僧問：如何是那羅延箭？師曰：中的也。忽一日告門人曰：汝其勉之。閲二日，跏趺而寂。後三年，塔全身于本山。
杭州徑山道欽禪師者，蘇州崑山人也。姓朱氏。初服膺儒教，年二十八，遇素禪師，謂之曰：觀子神氣温粹，真法寶也。師感悟，因求爲弟子。素躬與落髮，乃戒之曰：汝乘流而行，逢徑卽止。師遂南邁，抵臨安，見東北一山，因問樵者。樵曰：此徑山也。乃駐錫焉。僧問：如何是道？師曰：山上有鯉魚，海底有蓬塵。馬祖令人送書到，書中作一圓相。師發緘，於圓相中著一點，却封回。問：如何是祖師西來意？師曰：汝問不當。曰：如何得當？師曰：待吾滅後，卽向汝説。馬祖令智藏來問：十二時中以何爲境？師曰：待汝回去時有信。藏曰：如今便回去。師曰：傳語却須問取曹溪。崔趙公問：弟子今欲出家，得否？師曰：出家乃大丈夫事，非將相之所能爲。公於是有省。唐大曆三年，代宗詔至闕下，親加瞻禮。一日，同忠國師在内庭坐次，見帝駕來，師起立。帝曰：師何以起？師曰：檀越何得向四威儀中見貧道。帝悦，謂國師曰：欲錫欽師一名。國師欣然奉詔，乃賜號國一焉。後辭歸本山。於貞元八年十二月示疾，説法而逝。謚大覺禪師。
天台山雲居智禪師，嘗有華嚴院。僧繼宗問：見性成佛，其義云何？師曰：清淨之性，本來湛然。無有動摇，不屬有無、淨穢、長短、取捨，體自翛然。如是明見，乃名見性。性卽佛，佛卽性。故曰見性成佛。曰：性既清淨，不屬有無，因何有見？師曰：見無所見。曰：既無所見，何更有見？師曰：見處亦無。曰：如是見時，是誰之見？師曰：無有能見者。曰：究竟其理如何？師曰：汝知否？妄計爲有，卽有能所，乃得名迷。隨見生解，便墮生死。明見之人卽不然。終日見，未嘗見。求名處體相不可得，能所俱絶，名爲見性。曰：此性徧一切處否？師曰：無處不徧。曰：凡夫具否？師曰：上言無處不徧，豈凡夫而不具乎？曰：因何諸佛菩薩不被生死所拘，而凡夫獨縈此苦？何曾得徧？師曰：凡夫於清淨性中計有能所，卽墮生死。諸佛大士善知清淨性中不屬有無，卽能所不立。曰：若如是説，卽有能了不了人。師曰：了尚不可得，豈有能了人乎？曰：至理如何？師曰：我以要言之，汝卽應念清淨性中無有凡聖，亦無了不了人。凡之與聖，二俱是名。若隨名生解，卽墮生死。若知假名不實，卽無有當名者。又曰：此是極究竟處。若云我能了、彼不能了，卽是大病。見有淨穢、凡聖，亦是大病。作無凡聖解，又屬撥無因果。見有清淨性可棲止，亦大病。作不棲止解，亦大病。然清淨性中，雖無動摇，具不壞方便應用，及興慈運悲，如是興運之處，卽全清淨之性，可謂見性成佛矣。繼宗踊躍，禮謝而退。
杭州鳥窠道林禪師，本郡富陽人也。姓潘氏。母朱氏，夢日光入口，因而有娠。及誕，異香滿室，遂名香光。九歲出家，二十一於荆州果願寺受戒。後詣長安西明寺復禮法師學華嚴經、起信論。禮示以真妄頌，俾修禪那。師問曰：初云何觀？云何用心？禮久而無言。師三禮而退。屬代宗詔國一禪師至闕，師乃謁之，遂得正法。及南歸孤山永福寺，有辟支佛塔，時道俗共爲法會，師振錫而入。有靈隱寺韜光法師問曰：此之法會，何以作聲？師曰：無聲誰知是會？後見秦望山有長松，枝葉繁茂，盤屈如蓋，遂棲止其上，故時人謂之鳥窠禪師。復有鵲巢於其側，自然馴狎，人亦目爲鵲巢和尚。有侍者會通，忽一日欲辭去。師問曰：汝今何往？對曰：會通爲法出家，和尚不垂慈誨，今往諸方學佛法去。師曰：若是佛法，吾此間亦有少許。曰：如何是和尚佛法？師於身上拈起布毛吹之，通遂領悟玄旨。元和中，白居易侍郎出守兹郡，因入山謁師。問曰：禪師住處甚危險。師曰：太守危險尤甚！白曰：弟子位鎮江山，何險之有！師曰：薪火相交，識性不停，得非險乎？又問：如何是佛法大意？師曰：諸惡莫作，衆善奉行。白曰：三歲孩兒也解恁麽道。師曰：三歲孩兒雖道得，八十老人行不得。白作禮而退。師於長慶四年二月十日告侍者曰：吾今報盡。言訖坐亡。
北宗神秀禪師者，開封人也。姓李氏。少親儒業，博綜多聞。俄捨愛出家，尋師訪道。至蘄州雙峯東山寺，遇五祖以坐禪爲務，乃歎伏曰：此真吾師也。誓心苦節，以樵汲自役，而求其道。祖默識之，深加器重。祖既示滅，秀遂住江陵當陽山。唐武后聞之，召至都下，於内道場供養，特加欽禮。命於舊山置度門寺，以旌其德。時王公士庶皆望塵拜伏。暨中宗卽位，尤加禮重。大臣張説嘗問法要，執弟子禮。師有偈示衆曰：一切佛法，自心本有。將心外求，捨父逃走。神龍二年於東都天宫寺入滅，謚大通禪師。羽儀法物，送殯於龍門，帝送至橋，王公士庶皆至葬所。張説及徵士盧鴻一各爲碑誄，門人普寂、義福等，並爲朝野所重。
嵩嶽慧安國師，荆州枝江人也。姓衞氏。隋開皇十七年括天下私度僧尼。勘師，師曰：本無名。遂遁于山谷。大業中，大發丁夫開通濟渠，饑殍相枕。師乞食以救之，獲濟者衆。煬帝徵師，不赴，潛入太和山。暨帝幸江都，海内擾攘，乃杖錫登衡嶽，行頭陁行。唐貞觀中，至黄梅謁忍祖，遂得心要。麟德元年遊終南山石壁，因止焉。高宗嘗召，師不奉詔。於是徧歷名迹，至嵩少，云：是吾終焉之地也。自爾禪者輻湊。有坦然、懷讓二僧來參問曰：如何是祖師西來意？師曰：何不問自己意？曰：如何是自己意？師曰：當觀密作用。曰：如何是密作用？師以目開合示之。然於言下知歸，讓乃卽謁曹溪。武后徵至輦下，待以師禮，與秀禪師同加欽重。后嘗問師：甲子多少？師曰：不記。后曰：何不記邪？師曰：生死之身，其若循環。環無起盡，焉用記爲？況此心流注，中間無間。見漚起滅者，乃妄想耳。從初識至動相滅時，亦只如此。何年月而可記乎？后聞稽顙，信受。神龍二年中宗賜紫袈裟，度弟子二七人，仍延入禁中供養。三年，又賜摩衲，辭歸嵩嶽。是年三月三日，囑門人曰：吾死已，將屍向林中，待野火焚之。俄爾萬回公來，見師猖狂，握手言論，傍侍傾耳，都不體會。至八日，閉户偃身而寂，春秋一百二十八。門人遵旨，舁置林間，果野火自然。闍維得舍利八十粒，内五粒色紫，留於宫中。至先天二年門人建浮圖焉。
袁州蒙山道明禪師者，鄱陽人，陳宣帝之裔也。國亡落於民間，以其王孫，嘗受署，因有將軍之號。少於永昌寺出家，慕道頗切。往依五祖法會，極意研尋，初無解悟。及聞五祖密付衣法與盧行者，卽率同志數十人，躡迹追逐，至大庾嶺，師最先見，餘輩未及。盧見師奔至，卽擲衣鉢於磐石曰：此衣表信，可力争邪！任君將去。師遂舉之，如山不動。踟蹰悚慄，乃曰：我來求法，非爲衣也。願行者開示於我！盧曰：不思善，不思惡，正恁麽時，阿那箇是明上座本來面目？師當下大悟，徧體汗流，泣禮數拜，問曰：上來密語密意外，還更别有意旨否？盧曰：我今與汝説者，卽非密也。汝若返照自己面目，密却在汝邊。師曰：某甲雖在黄梅隨衆，實未省自己面目。今蒙指授入處，如人飲水，冷暖自知。今行者卽是某甲師也。盧曰：汝若如是，則吾與汝同師黄梅，善自護持。師又問：某甲向後宜往何所？盧曰：逢袁可止，遇蒙卽居。師禮謝，遽回至嶺下，謂衆人曰：向陟崔嵬，遠望杳無蹤迹，當别道尋之。皆以爲然。師既回，遂獨往廬山布水臺。經三載後，始往袁州蒙山，大唱玄化。初名慧明，以避六祖上字，故名道明。弟子等盡遣過嶺南，參禮六祖。
五臺山巨方禪師，安陸人也。姓曹氏。幼禀業於明福院朗禪師。初講經論，後參禪會。及造北宗，秀問曰：白雲散處如何？師曰：不昧。秀又問：到此間後如何？師曰：正見一枝生五葉。秀默許之。入室侍對，應機無爽。尋至上黨寒嶺居焉。數歲之間，衆盈千數。後於五臺山闡化二十餘年，示寂，塔于本山。
河中府中條山智封禪師，姓吴氏。初習唯識論，滯于名相，爲知識所詰，乃發憤罷講，遊方見秀禪師，疑心頓釋。乃辭去，居于蒲津安峯，不下山十年，木食澗飲。州牧衞文昇建安國院居之。緇素歸依，憧憧不絶。使君問曰：某今日後如何？師曰：日從濛汜出，照樹全無影。使君初不能諭，拱揖而退。少選開曉，釋然自得。師來往中條山二十餘年，得其道者不可勝紀。滅後，門人於州城北建塔焉。
兖州降魔藏禪師，趙郡人也。姓王氏。父爲亳掾。師七歲出家，時屬野多妖鬼，魅惑於人。師孤形制伏，曾無少畏，故得降魔名焉。卽依廣福院明讚禪師落髮。後遇北宗盛化，便誓摳衣。秀問曰：汝名降魔，此無山精木怪，汝翻作魔邪？師曰：有佛有魔。秀曰：汝若是魔，必住不思議境界。師曰：是佛亦空，何境界之有！秀懸記之曰：汝與少皥之墟有緣。師尋入泰山。數稔，學者雲集。一日告門人曰：吾今老朽，物極有歸。言訖而逝。
壽州道樹禪師，唐州人也。姓聞氏。幼探經籍，年將五十，因遇高僧誘諭，遂誓出家，禮本部明月山慧文爲師。師恥乎年長，求法淹遲，勵志遊方，無所不至。後歸東洛，遇秀禪師，言下知微。乃卜壽州三峯山，結茅而居。常有野人，服色素朴，言譚詭異，於言笑外化作佛形及菩薩、羅漢、天僊等形，或放神光，或呈聲響。師之學徒覩之，皆不能測。如此涉十年，後寂無形影。師告衆曰：野人作多色伎倆，眩惑於人。只消老僧不見不聞，伊伎倆有窮，吾不見不聞無盡。唐寶曆元年，示疾而終。
洛京福先寺仁儉禪師，自嵩山罷問，放曠郊鄽，謂之騰騰和尚。唐天册萬歲中，天后詔入殿前。仰視天后，良久曰：會麽？后曰：不會。師曰：老僧持不語戒。言訖而出。翌日，進短歌一十九首。天后覽而嘉之，厚加賜賚，師皆不受。又令寫歌辭傳布天下，其辭並敷演真理，以警時俗。唯了元歌一首盛行於世。
嵩嶽破竈墮和尚，不稱名氏，言行叵測。隱居嵩嶽，山塢有廟甚靈。殿中唯安一竈，遠近祭祀不輟，烹殺物命甚多。師一日領侍僧入廟，以杖敲竈三下曰：咄！此竈只是泥瓦合成，聖從何來？靈從何起？恁麽烹宰物命。又打三下，竈乃傾破墮落。須臾，有一人青衣峩冠，設拜師前。師曰：是甚麽人？曰：我本此廟竈神，久受業報。今日蒙師説無生法，得脱此處，生在天中，特來致謝。師曰：是汝本有之性，非吾彊言。神再禮而没。少選，侍僧問曰：某等久侍和尚，不蒙示誨。竈神得甚麽徑旨，便得生天。師曰：我只向伊道是泥瓦合成，别也無道理爲伊。侍僧無言。師曰：會麽？僧曰：不會。師曰：本有之性，爲甚麽不會？侍僧等乃禮拜。師曰：墮也，墮也！破也，破也！後義豐禪師舉似安國師，安嘆曰：此子會盡，物我一如。可謂如朗月處空，無不見者。難搆伊語脉。豐問曰：未審甚麽人搆得他語脉？安曰：不知者。時號爲破竈墮。僧問：物物無形時如何？師曰：禮卽唯汝非我，不禮卽唯我非汝。其僧乃禮謝。師曰：本有之物，物非物也。所以道心能轉物，卽同如來。有僧從牛頭處來，師問曰：來自何人法會？僧近前叉手，遶師一匝而出。師曰：牛頭會下，不可有此人。僧乃回師上肩叉手而立。師曰：果然，果然！僧却問曰：應物不由他時如何？師曰：争得不由他！曰：恁麽則順正歸元去也。師曰：歸元何順？曰：若非和尚，幾錯招愆。師曰：猶是未見四祖時道理。見後道將來。僧却遶師一匝而出。師曰：順正之道，今古如然。僧作禮。又僧侍立久，師乃曰：祖祖佛佛，只説如人本性本心，别無道理。會取，會取。僧禮謝。師乃以拂子打之曰：一處如是，千處亦然。僧乃叉手近前，應喏一聲。師曰：更不信，更不信。僧問：如何是大闡提人？師曰：尊重禮拜。曰：如何是大精進人？師曰：毁辱嗔恚。其後莫知所終。
嵩嶽元珪禪師，伊闕人也。姓李氏。幼歲出家。唐永淳二年，受具戒，隸閑居寺，習毗尼無懈。後謁安國師，頓悟玄旨，遂卜廬於嶽之龐塢。一日，有異人峩冠袴褶而至，從者極多。輕步舒徐，稱謁大師。師覩其形貌，奇偉非常，乃諭之曰：善來仁者胡爲而至？彼曰：師寧識我邪？師曰：吾觀佛與衆生等，吾一目之，豈分别邪？彼曰：我此嶽神也。能生死於人，師安得一目我哉！師曰：吾本不生，汝焉能死？吾視身與空等，視吾與汝等，汝能壞空與汝乎？苟能壞空及汝，吾則不生不滅也。汝尚不能如是，又焉能生死吾邪？神稽首曰：我亦聰明正直於餘神，詎知師有廣大之智辯乎？願授以正戒，令我度世。師曰：汝既乞戒，卽既戒也。所以者何？戒外無戒，又何戒哉！神曰：此理也我聞茫昧，止求師戒我身爲門弟子。師卽爲張座，秉爐正几曰：付汝五戒，若能奉持，卽應曰能；不能，卽曰否。曰：謹受教。師曰：汝能不婬乎？曰：我亦娶也。師曰：非謂此也，謂無羅欲也。曰：能。師曰：汝能不盗乎？曰：何乏我也，焉有盗取哉？師曰：非謂此也，謂饗而福淫，不供而禍善也。曰：能。師曰：汝能不殺乎？曰：實司其柄，焉曰不殺？師曰：非謂此也，謂有濫誤疑混也。曰：能。師曰：汝能不妄乎？曰：我正直，焉有妄乎？師曰：非謂此也，謂先後不合天心也。曰：能。師曰：汝不遭酒敗乎？曰：能。師曰：如上是爲佛戒也。又言：以有心奉持而無心拘執，以有心爲物而無心想身。能如是，則先天地生不爲精，後天地死不爲老，終日變化而不爲動，畢盡寂默而不爲休。信此則雖娶非妻也，雖饗非取也，雖柄非權也，雖作非故也，雖醉非惛也。若能無心於萬物，則羅欲不爲婬，福淫禍善不爲盗，濫誤疑混不爲殺，先後違天不爲妄，惛荒顛倒不爲醉，是謂無心也。無心則無戒，無戒則無心。無佛無衆生，無汝及無我，孰爲戒哉？神曰：我神通亞佛。師曰：汝神通十句、五能五不能。佛則十句、七能三不能。神悚然避席，跪啓曰：可得聞乎？師曰：汝能戾上帝、東天行而西七曜乎？曰：不能。師曰：汝能奪地祇、融五嶽而結四海乎？曰：不能。師曰：是謂五不能也。佛能空一切相，成萬法智，而不能卽滅定業。佛能知羣有性，窮億劫事，而不能化導無緣。佛能度無量有情，而不能盡衆生界。是爲三不能也。定業亦不牢久，無緣亦是一期。衆生界本無增減，亘無一人能主其法。有法無主，是謂無法。無法無主，是謂無心。如我解，佛亦無神通也。但能以無心通達一切法爾。神曰：我誠淺昧，未聞空義。師所授戒，我當奉行。今願報慈德，効我所能。師曰：吾觀身無物，觀法無常，塊然更有何欲邪？神曰：師必命我爲世間事，展我小神功。使已發心、初發心、未發心、不信心、必信心五等人目我神蹤，知有佛有神，有能有不能，有自然有非自然者。師曰：無爲是，無爲是。神曰：佛亦使神護法，師寧隳叛佛邪？願隨意垂誨。師不得已而言曰：東巖寺之障，莽然無樹，北岫有之而背非屏擁。汝能移北樹於東嶺乎？神曰：已聞命矣。然昏夜必有喧動，願師無駭。卽作禮辭去。師門送而且觀之。見儀衞逶迤，如王者之狀。嵐靄煙霞，紛綸間錯，幢幡環珮，凌空隱没焉。其夕，果有暴風吼雷，奔雲掣電，棟宇摇蕩，宿鳥聲喧。師謂衆曰：無怖，無怖！神與我契矣。詰旦和霽，則北巖松栝盡移東嶺，森然行植。師謂其徒曰：吾没後無令外知，若爲口實，人將妖我。以開元四年丙辰歲囑門人曰：吾始居寺東嶺，吾滅，汝必寘吾骸于彼。言訖若委蜕焉。
終南山惟政禪師，平原人也。姓周氏。受業於本州延和寺詮澄法師。得法於嵩山普寂禪師，卽入太一山中，學者盈室。唐文宗好嗜蛤蜊，沿海官吏先時遞進，人亦勞止。一日御饌中有擘不張者。帝以其異，卽焚香禱之，乃開，見菩薩形儀，梵相具足。帝遂貯以金粟檀香合，覆以美錦，賜興善寺，令衆僧瞻禮。因問羣臣：斯何祥也？或奏太一山惟政禪師深明佛法，博聞强記，乞詔問之。帝卽頒詔，師至，帝問其事。師曰：臣聞物無虚應，此乃啓陛下之信心耳。故契經云：應以此身得度者，卽現此身，而爲説法。帝曰：菩薩身已現，且未聞説法。師曰：陛下覩此爲常邪？非常邪？信邪？非信邪？帝曰：希奇之事，朕深信焉。師曰：陛下已聞説法竟。皇情悦豫，得未曾有。詔天下寺院各立觀音像，以答殊休。留師於内道場，累辭歸山。詔令住聖壽寺。至武宗卽位，師忽入終南山隱居。人問其故，師曰：吾避仇矣。終後闍維，收舍利四十九粒，而建塔焉。
嵩山峻極禪師，僧問：如何是修善行人？師曰：檐枷帶鏁。曰：如何是作惡行人？師曰：修禪入定。曰：某甲淺機，請師直指。師曰：汝問我惡，惡不從善；汝問我善，善不從惡。僧良久。師曰：會麽？曰：不會。師曰：惡人無善念，善人無惡心。所以道善惡如浮雲，俱無起滅處。僧於言下大悟。後破竈墮聞舉，乃曰：此子會盡諸法無生。
保唐寺無住禪師，初得法於無相大師。乃居南陽白崖山，專務宴寂。經累歲，學者漸至，勤請不已。自此垂誨，雖廣演言教，而唯以無念爲宗。唐相國杜鴻漸出撫坤維，聞師名，思一瞻禮，遣使到山延請。時節度使崔寧亦命諸寺僧徒遠出，迎引至空慧寺。時杜公與戎帥召三學碩德俱會寺中。致禮訖，公問曰：弟子聞金和尚説無憶、無念、莫妄三句法門，是否？師曰：然。公曰：此三句是一是三？師曰：無憶名戒，無念名定，莫妄名慧。一心不生，具戒定慧，非一非三也。公曰：後句妄字莫是從心之忘乎？曰：從女者是也。公曰：有據否？師曰：法句經云：若起精進心，是妄非精進。若能心不妄，精進無有涯。公聞疑情盪然。公又問：師還以三句示人否？師曰：初心學人，還令息念，澄停識浪，水清影現。悟無念體，寂滅現前，無念亦不立也。于時庭樹鵶鳴，公問：師聞否？師曰：聞。鵶去已，又問：師聞否？師曰：聞。公曰：鵶去無聲，云何言聞？師乃普告大衆曰：佛世難值，正法難聞，各各諦聽。聞無有聞，非關聞性。本來不生，何曾有滅？有聲之時，是聲塵自生。無聲之時，是聲塵自滅。而此聞性，不隨聲生，不隨聲滅。悟此聞性，則免聲塵之所轉。當知聞無生滅，聞無去來。公與僚屬大衆稽首。又問：何名第一義？第一義者，從何次第得入？師曰：第一義無有次第，亦無出入。世諦一切有，第一義卽無。諸法無性性，説名第一義。佛言有法名俗諦，無性第一義。公曰：如師開示，實不可思議。公又曰：弟子性識微淺，昔因公暇，撰得起信論章疏兩卷，可得稱佛法否？師曰：夫造章疏，皆用識心，思量分别，有爲有作，起心動念，然可造成。據論文云：當知一切法，從本以來，離言説相，離名字相，離心緣相，畢竟平等，無有變異，唯有一心，故名真如。今相公著言説相，著名字相，著心緣相，既著種種相，云何是佛法？公起作禮曰：弟子亦曾問諸供奉大德，皆讚弟子不可思議。當知彼等但徇人情，師今從理解説，合心地法，實是真理不可思議。公又問：云何不生？云何不滅？如何得解脱？師曰：見境心不起，名不生。不生卽不滅，既無生滅，卽不被前塵所縛，當處解脱。不生名無念，無念卽無滅，無念卽無縛，無念卽無脱。舉要而言，識心卽離念，見性卽解脱。離識心見性外，更有法門證無上菩提者，無有是處。公曰：何名識心見性？師曰：一切學道人，隨念流浪，蓋爲不識真心。真心者，念生亦不順生，念滅亦不依寂。不來不去，不定不亂，不取不捨，不沈不浮。無爲無相活鱍鱍，平常自在。此心體畢竟不可得，無可知覺。觸目皆如，無非見性也。公與大衆作禮稱讚，踊躍而去。師後居保唐寺而終。
西域崛多三藏者，天竺人也。於六祖言下契悟。後遊五臺，見一僧結庵静坐。師問曰：孤坐奚爲？曰：觀静。師曰：觀者何人，静者何物？其僧作禮，問曰：此理何如？師曰：汝何不自觀自静。彼僧茫然。師曰：汝出誰門邪？曰：秀禪師。師曰：我西域異道最下種者不墮此見。兀然空坐，於道何益！其僧却問：師所師者何人？師曰：我師六祖，汝何不速往曹溪，決其真要。其僧卽往參六祖。六祖垂誨，與師符合，僧卽悟入。師後不知所終。
韶州法海禪師者，曲江人也。初見六祖，問曰：卽心卽佛，願垂指喻。祖曰：前念不生卽心，後念不滅卽佛。成一切相卽心，離一切相卽佛。吾若具説，窮劫不盡。聽吾偈曰：卽心名慧，卽佛乃定。定慧等持，意中清淨。悟此法門，由汝習性。用本無生，雙修是正。師信受，以偈贊曰：卽心元是佛，不悟而自屈。我知定慧因，雙修離諸物。
吉州志誠禪師吉州志誠禪師者，本州太和人也。初參秀禪師，後因兩宗盛化，秀之徒衆往往譏南宗曰：能大師不識一字，有何所長？秀曰：他得無師之智，深悟上乘，吾不如也。且吾師五祖親付衣法，豈徒然哉！吾所恨不能遠去親近，虚受國恩。汝等諸人無滞於此，可往曹谿質疑。他日回，當爲吾説。師聞此語，禮辭至韶陽，隨衆參請，不言來處。時六祖告衆曰：今有盗法之人，潜在此會。師出禮拜，具陳其事。祖曰：汝師若爲示衆？師曰：嘗指誨大衆，令住心觀静，長坐不卧。祖曰：住心觀静，是病非禪。長坐拘身，於理何益？聽吾偈曰：生來坐不卧，死去卧不坐。元是臭骨頭，何爲立功過？師曰：未審大師以何法誨人？祖曰：吾若言有法與人，卽爲誑汝。但且隨方解縛，假名三昧。聽吾偈曰：一切無心自性戒，一切無礙自性慧，不增不退自金剛，身去身來本三昧。師聞偈悔謝，卽誓依歸。乃呈偈曰：五藴幻身，幻何究竟。回趣真如，法還不淨。
匾擔山曉了禪師者，傳記不載。唯北宗門人忽雷澄禪師撰塔碑盛行于世。其略曰：師住匾擔山，號曉了，六祖之嫡嗣也。師得無心之心，了無相之相。無相者森羅眩目，無心者分别熾然。絶一言一響，響莫可傳，傳之行矣。言莫可窮，窮之非矣。師得無無之無，不無於無也。吾今以有有之有，不有於有也。不有之有，去來非增。不無之無，湼槃非滅。嗚呼！師住世兮曹谿明，師寂滅兮法舟傾。師譚無説兮寰宇盈，師示迷徒兮了義乘。匾擔山色垂兹色，空谷猶留曉了名。
洪州法達禪師者，洪州豐城人也。七歲出家，誦法華經，進具之後，禮拜六祖，頭不至地。祖訶曰：禮不投地，何如不禮！汝心中必有一物，藴習何事邪？師曰：念法華經已及三千部。祖曰：汝若念至萬部，得其經意，不以爲勝，則與吾偕行。汝今負此事業，都不知過。聽吾偈曰：禮本折慢幢，頭奚不至地？有我罪卽生，亡功福無比。祖又曰：汝名甚麽？對曰：名法達。祖曰：汝名法達，何曾達法？復説偈曰：汝今名法達，勤誦未休歇。空誦但循聲，明心號菩薩。汝今有緣故，吾今爲汝説。但信佛無言，蓮華從口發。師聞偈，悔過曰：而今而後，當謙恭一切。惟願和尚大慈，略説經中義理。祖曰：汝念此經，以何爲宗？師曰：學人愚鈍，從來但依文誦念，豈知宗趣？祖曰：汝試爲吾念一徧，吾當爲汝解説。師卽高聲念經，至方便品。祖曰：止。此經元來以因緣出世爲宗。縱説多種譬喻，亦無越於此。何者？因緣唯一大事，一大事卽佛知見也。汝慎勿錯解經意，見他道開示悟入，自是佛之知見，我輩無分。若作此解，乃是謗經毁佛也。彼既是佛，已具知見，何用更開？汝今當信，佛知見者，只汝自心，更無别體。蓋爲一切衆生自蔽光明，貪愛塵境，外緣内擾，甘受驅馳，便勞他從三昧起，種種苦口，勸令寢息，莫向外求，與佛無二。故云：開佛知見。汝但勞勞執念，謂爲功課者，何異氂牛愛尾也。師曰：若然者，但得解義，不勞誦經邪？祖曰：經有何過，豈障汝念？只爲迷悟在人，損益由汝。聽吾偈曰：心迷法華轉，心悟轉法華。誦久不明已，與義作讎家。無念念卽正，有念念成邪。有無俱不計，長御白牛車。師聞偈再啓曰：經云諸大聲聞，乃至菩薩，皆盡思度量，尚不能測於佛智，今令凡夫但悟自心，便名佛之知見，自非上根，未免疑謗。又經説三車，大牛之車與白牛車如何區别？願和尚再垂宣説。祖曰：經意分明。汝自迷背，諸三乘人不能測佛智者，患在度量也。饒伊盡思共推，轉加懸遠。佛本爲凡夫説，不爲佛説。此理若不肯信者，從他退席。殊不知坐却白牛車，更於門外覓三車。況經文明向汝道，無二亦無三。汝何不省三車是假？爲昔時故。一乘是實，爲今時故，只教你去假歸實，歸實之後，實亦無名。應知所有珍財，盡屬於汝，由汝受用，更不作父想，亦不作子想，亦無用想。是名持法華經，從劫至劫，手不釋卷，從晝至夜，無不念時也。師既蒙啓發，踊躍歡喜，以偈贊曰：經誦三千部，曹谿一句亡。未明出世旨，寧歇累生狂。羊鹿牛權設，初中後善揚。誰知火宅内，元是法中王。祖曰：汝今後方可爲念經僧也。師從此領旨，亦不輟誦持。
壽州智通禪師者，安豐人也。初看楞伽經約千餘徧，而不會三身四智。禮拜六祖，求解其義。祖曰：三身者，清淨法身，汝之性也。圓滿報身，汝之智也。千百億化身，汝之行也。若離本性，别説三身，卽名有身無智。若悟三身無有自性，卽名四智菩提。聽吾偈曰：自性具三身，發明成四智。不離見聞緣，超然登佛地。吾今爲汝説，諦信永無迷。莫學馳求者，終日説菩提。師曰：四智之義，可得聞乎？祖曰：既會三身，便明四智，何更問邪？若離三身，别譚四智，此名有智無身也。卽此有智，還成無智。復説偈曰：大圓鏡智性清淨，平等性智心無病。妙觀察智見非功，成所作智同圓鏡。五八六七果因轉，但用名言無實性。若於轉處不留情，繁興永處那伽定。師禮謝，以偈贊曰：三身元我體，四智本心明。身智融無礙，應物任隨形。起修皆妄動，守住匪真精。妙旨因師曉，終亡汙染名。
江西志徹禪師，姓張氏，名行昌。少任俠。自南北分化，二宗主雖亡彼我，而徒侣競起愛憎。時北宗門人自立秀禪師爲第六祖，而忌大鑑傳衣爲天下所聞。然祖預知其事，卽置金十兩於方丈，時行昌受北宗門人之囑，懷刃入祖室，將欲加害。祖舒頸而就，行昌揮刃者三，都無所損。祖曰：正劒不邪，邪劒不正。只負汝金，不負汝命。行昌驚仆，久而方蘇，求哀悔過，卽願出家。祖遂與金曰：汝且去！恐徒衆翻害於汝，汝可他日易形而來，吾當攝受。行昌禀旨宵遁，投僧出家，具戒精進。一日憶祖之言，遠來禮覲。祖曰：吾久念於汝，汝來何晚！曰：昨蒙和尚捨罪，今雖出家苦行，終難報於深恩。其唯傳法度生乎！弟子嘗覽湼槃經，未曉常無常義，乞和尚慈悲，略爲宣説。祖曰：無常者，卽佛性也。有常者，卽善惡一切諸法分别心也。曰：和尚所説，大違經文。祖曰：吾傳佛心印，安敢違於佛經。曰：經説佛性是常，和尚却言無常。善惡諸法乃至菩提心，皆是無常，和尚却言是常。此卽相違，令學人轉加疑惑。祖曰：湼槃經，吾昔者聽尼無盡藏讀誦一徧，便爲講説，無一字一義不合經文，乃至爲汝，終無二説。曰：學人識量淺昧，願和尚委曲開示。祖曰：汝知否佛性若常，更説甚麽善惡諸法，乃至窮劫，無有一人發菩提心者。故吾説無常，正是佛説真常之道也。又一切諸法若無常心者，卽物物皆有自性，容受生死，而真常性有不徧之處。故吾説常者，正是佛説真無常義也。佛比爲凡夫外道，執於邪常諸二乘人，於常計無常，共成八倒，故於湼槃了義教中，破彼偏見而顯説真常、真樂、真我、真淨。汝今依言背義，以斷滅無常，及確定死常而錯解佛之圓妙最後微言，縱覽千徧，有何所益！行昌忽如醉醒，乃説偈曰：因守無常心，佛演有常性。不知方便者，猶春池拾礫。我今不施功，佛性而見前。非師相授與，我亦無所得。祖曰：汝今徹也，宜名志徹。師禮謝而去。
信州智常禪師者，本州貴谿人也。髫年出家，志求見性。一日參六祖。祖問：汝從何來？欲求何事？師曰：學人近禮大通和尚，蒙示見性成佛之義，未決狐疑。至吉州遇人指迷，令投和尚，伏願垂慈攝受。祖曰：彼有何言句，汝試舉看，吾與汝證明。師曰：初到彼三月，未蒙開示，以爲法切，故於中夜獨入方丈，禮拜哀請。大通乃曰：汝見虚空否？對曰：見。彼曰：汝見虚空有相貌否？對曰：虚空無形，有何相貌？彼曰：汝之本性猶如虚空，返觀自性，了無一物可見，是名正見。無一物可知，是名真知。無有青黄長短，但見本源清淨，覺體圓明，卽名見性成佛，亦名極樂世界，亦名如來知見。學人雖聞此説，猶未決了，乞和尚示誨，令無凝滞。祖曰：彼師所説，猶存見知，故令汝未了。吾今示汝一偈曰：不見一法存無見，大似浮雲遮日面。不知一法守空知，還如太虚生閃電。此之知見瞥然興，錯認何曾解方便。汝當一念自知非，自己靈光常顯見。師聞偈已，心意豁然。乃述一偈曰：無端起知解，著相求菩提。情存一念悟，寧越昔時迷。自性覺源體，隨照枉遷流。不入祖師室，茫然趣兩頭。
廣州志道禪師者，南海人也。初參六祖，問曰：學人自出家覽湼槃經僅十餘載，未明大意，願和尚垂誨。祖曰：汝何處未了？對曰：諸行無常，是生滅法。生滅滅已，寂滅爲樂。於此疑惑。祖曰：汝作麽生疑？對曰：一切衆生皆有二身，謂色身、法身也。色身無常，有生有滅。法身有常，無知無覺。經云生滅滅已，寂滅爲樂者，未審是何身寂滅？何身受樂？若色身者，色身滅時，四大分散，全是苦，苦不可言樂。若法身寂滅，卽同草木瓦石，誰當受樂？又法性是生滅之體，五藴是生滅之用。一體五用，生滅是常。生則從體起用，滅則攝用歸體。若聽更生，卽有情之類不斷不滅。若不聽更生，卽永歸寂滅，同於無情之物。如是則一切諸法，被湼槃之所禁伏，尚不得生，何樂之有！祖曰：汝是釋子，何習外道斷常邪見，而議最上乘法？據汝所解，卽色身外，别有法身，離生滅求於寂滅。又推湼槃常樂，言有身受者，斯乃執吝生死，耽著世樂。汝今當知，佛爲一切迷人，認五藴和合爲自體相，分别一切法爲外塵相。好生惡死，念念遷流，不知夢幻虚假，枉受輪迴，以常樂湼槃翻爲苦相，終日馳求。佛愍此故，乃示湼槃真樂，刹那無有生相，刹那無有滅相，更無生滅可滅。是則寂滅見前，當見前之時，亦無見前之量，乃謂常樂。此樂無有受者，亦無不受者。豈有一體五用之名？何況更言湼槃禁伏諸法，令永不生。斯乃謗佛毁法。聽吾偈曰：無上大湼槃，圓明常寂照。凡愚謂之死，外道執爲斷。諸求二乘人，目以無爲作。盡屬情所計，六十二見本。妄立虚假名，何爲真實義。唯有過量人，通達無取捨。以知五藴法，及以藴中我，外現衆色象，一一音聲相。平等如夢幻，不起凡聖見。不作湼槃解，二邊三際斷。常應諸根用，而不起用想。分别一切法，不起分别想。劫火燒海底，風皷山相擊。真常寂滅樂，湼槃相如是。吾今彊言説，令汝捨邪見。汝勿隨言解，許汝知少分。師聞偈踊躍，作禮而退。
永嘉真覺禪師，諱玄覺，本郡戴氏子。丱歲出家，徧探三藏。精天台止觀圓妙法門。於四威儀中，常冥禪觀。後因左谿朗禪師激勵，與東陽策禪師同詣曹谿。初到振錫，繞祖三匝，卓然而立。祖曰：夫沙門者，具三千威儀，八萬細行。大德自何方而來，生大我慢。師曰：生死事大，無常迅速。祖曰：何不體取無生、了無速乎？師曰：體卽無生，了本無速。祖曰：如是，如是！于時大衆無不愕然。師方具威儀參禮，須臾告辭。祖曰：返太速乎！師曰：本自非動，豈有速邪？祖曰：誰知非動？師曰：仁者自生分别。祖曰：汝甚得無生之意。師曰：無生豈有意邪？祖曰：無意誰當分别？師曰：分别亦非意。祖歎曰：善哉！善哉！少留一宿。時謂一宿覺矣。師翌日下山，乃回温州，學者輻湊，著證道歌一首，及禪宗悟修圓旨，自淺之深。慶州刺史魏靖緝而序之，成十篇，目爲永嘉集，並行于世。慕道志儀第一。夫欲修道，先須立志。及事師儀則，彰乎軌訓，故標第一，明慕道儀式。戒憍奢意第二。初雖立志修道，善識軌儀，若三業憍奢，妄心擾動，何能得定。故次第二，明戒憍奢意也。淨修三業第三。前戒憍奢，略標綱要。今子細檢責，令麄過不生。故次第三，明净修三業，戒乎身口意也。奢摩他頌第四。已檢責身口，令麄過不生。次須入門修道漸次，不出定慧五種起心，六種料揀，故次第四，明奢摩他頌也。毗婆舍那頌第五。非戒不禪，非禪不慧。上既修定，定久慧明。故次第五，明毗婆舍那頌也。優畢義頌第六。偏修於定，定久則沈。偏學於慧，慧多心動。故次第六，明優畢義頌等於定慧，令不沈動，使定慧均等，捨於二邊。三乘漸次第七。定慧既均，則寂而常照。三觀一心，何疑不遣？何照不圓？自解雖明，悲他未悟，悟有深淺。故次第七，明三乘漸次也。事理不二第八。三乘悟理，理無不窮。窮理在事，了事卽理。故次第八，明事理不二，卽事而真，用祛倒見也。勸友人書第九。事理既融，内心自瑩，復悲遠學，虚擲寸陰，故次第九，明勸友人書也。發願文第十。勸友人雖是悲他，專心在一，情猶未普，故次第十，明發願文，誓度一切。復次，觀心十門。初則言其法爾，次則出其觀體，三則語其相應，四則警其上慢，五則誡其踈怠，六則重出觀體，七則明其是非，八則簡其詮旨，九則觸途成觀，十則妙契玄源。第一言法爾者，夫心性虚通，動静之源莫二；真如絶慮，緣計之念非殊。惑見紛馳，窮之則唯一寂。靈源不狀，鑒之則以千差。千差不同，法眼之名自立。一寂非異，慧眼之號斯存。理量雙銷，佛眼之功圓著。是以三諦一境，法身之理常清。三智一心，般若之明常照。境智冥合，解脱之應隨機。非縱非横，圓伊之道玄會。故知三德妙性，宛爾無乖。一心深廣難思，何出要而非路。是以卽心爲道者，可謂尋流而得源矣。第二出其觀體者，只知一念，卽空不空，非空非不空。第三語其相應者，心與空相應，則譏毁讚譽，何憂何喜？身與空相應，則刀割香塗，何苦何樂？依報與空相應，則施與劫奪，何得何失？心與空不空相應，則愛見都忘，慈悲普救。身與空不空相應，則内同枯木，外現威儀。依報與空不空相應，則永絶貪求，資財給濟。心與空不空、非空非不空相應，則實相初明，開佛知見。身與空不空、非空非不空相應，則一塵入正受，諸塵三昧起。依報與空不空、非空非不空相應，則香臺寶閣，嚴土化生。第四警其上慢者，若不爾者，則未相應也。第五誡其踈怠者，然渡海應須上船，非船何以能渡？修心必須入觀，非觀無以明心。心尚未明，相應何日，思之勿自恃也。第六重出觀體者，只知一念卽空不空，非有非無，不知卽念卽空不空，非非有，非非無。第七，明其是非者，心不是有，心不是無。心不非有，心不非無。是有是無卽墮是，非有非無卽墮非，如是只是是非之非，未是非是非非之是。今以雙非破兩是，是破非是猶是非。又以雙非破兩非，非破非非卽是是。如是只是非是非非之是，未是不非不不非、不是不不是。是非之惑，綿微難見，神清慮静，細而研之。第八簡其詮旨者，然而至理無言，假文言以明其旨。旨宗非觀，藉修觀以會其宗。若旨之未明，則言之未的。若宗之未會，觀之未深，深觀乃會其宗，的言必明其旨，旨宗既其明會，言觀何得復存邪？第九觸途成觀者，夫再演言詞，重標觀體。欲明宗旨無異，言觀有逐言移，移言則言理無差，改觀則觀旨不異。不異之旨卽理，無差之理卽宗。宗旨一而二名，言觀明其弄引耳。第十妙契玄源者，夫悟心之士，寧執觀而迷旨；達教之人，豈滯言而惑理？理明則言語道斷，何言之能議；旨會則心行處滅，何觀之能思？心言不能思議者，可謂妙契環中矣。先天二年十月十七日，安坐示滅。塔于西山之陽。謚無相大師，塔曰淨光。
温州淨居尼玄機，唐景雲中得度，常習定於大日山石窟中。一日忽念曰：法性湛然，本無去住。厭喧趍寂，豈爲達邪？乃往參雪峯。峯問：甚處來？曰：大日山來。峯曰：日出也未？師曰：若出則鎔却雪峯。峯曰：汝名甚麽？師曰：玄機。峯曰：日織多少？師曰：寸絲不掛。遂禮拜退，纔行三五步，峯召曰：袈裟角拖地也。師回首。峯曰：大好寸絲不掛。
司空山本淨禪師者，絳州人也。姓張氏。幼歲披緇于曹谿之室，受記隸司空山無相寺。唐天寶三年玄宗遣中使楊光庭入山，採常春藤，因造丈室。禮問曰：弟子慕道斯久，願和尚慈悲，略垂開示。師曰：天下禪宗碩學，咸會京師。天使歸朝，足可咨決。貧道隈山傍水，無所用心。光庭泣拜。師曰：休禮貧道。天使爲求佛邪？問道邪？曰：弟子智識昏昧，未審佛之與道，其義云何？師曰：若欲求佛，卽心是佛。若欲會道，無心是道。曰：云何卽心是佛？師曰：佛因心悟，心以佛彰。若悟無心，佛亦不有。曰：云何無心是道？師曰：道本無心，無心名道。若了無心，無心卽道。光庭作禮，信受。既回闕庭，具以山中所遇奏聞。卽勑光庭詔師到京，勑住白蓮亭。越明年正月十五日，召兩街名僧碩學赴内道場，與師闡揚佛理。時有遠禪師者，抗聲謂師曰：今對聖上，校量宗旨，應須直問直答，不假繁辭。只如禪師所見，以何爲道？師曰：無心是道。遠曰：道因心有，何得言無心是道？師曰：道本無名，因心名道。心名若有，道不虚然。窮心既無，道憑何立？二俱虚妄，緫是假名。遠曰：禪師見有身心，是道已否？師曰：山僧身心本來是道。遠曰：適言無心是道，今又言身心本來是道，豈不相違？師曰：無心是道，心泯道無，心道一如，故言無心是道。身心本來是道，道亦本是身心。身心本既是空，道亦窮源無有。遠曰：觀禪師形質甚小，却會此理。師曰：大德只見山僧相，不見山僧無相。見相者是大德所見。經云：凡所有相，皆是虚妄。若見諸相非相，卽見其道。若以相爲實，窮劫不能見道。遠曰：今請禪師於相上説於無相。師曰：淨名經云：四大無主，身亦無我。無我所見，與道相應。大德若以四大有主是我，若有我見，窮劫不可會道也。遠聞語失色，逡巡避席。師有偈曰：四大無主復如水，遇曲逢直無彼此。淨穢兩處不生心，壅決何曾有二意。觸境但似水無心，在世縱横有何事？復云：一大如是，四大亦然。若明四大無主，卽悟無心。若了無心，自然契道。
志明禪師問：若言無心是道，瓦礫無心亦應是道？又曰：身心本來是道，四生十類皆有身心，亦應是道。師曰：大德若作見聞覺知解會，與道懸殊，卽是求見聞覺知之者，非是求道之人。經云：無眼、耳、鼻、舌、身、意。六根尚無，見聞覺知憑何而立？窮本不有，何處存心？焉得不同草木瓦礫。明杜口而退。師有偈曰：見聞覺知無障礙，聲香味觸常三昧。如鳥空中只麽飛，無取無捨無憎愛。若會應處本無心，始得名爲觀自在。
真禪師問：道既無心，佛有心否？佛之與道，是一是二？師曰：不一不二。曰：佛度衆生，爲有心故。道不度人，爲無心故。一度一不度，何得無二？師曰：若言佛度衆生、道無度者，此是大德妄生二見。如山僧卽不然。佛是虚名，道亦妄立。二俱不實，揔是假名。一假之中，如何分二？曰：佛之與道，從是假名。當立名時，是誰爲立？若有立者，何得言無？師曰：佛之與道，因心而立。推窮立心，心亦是無。心既是無，卽悟二俱不實。知如夢幻，卽悟本空。彊立佛道二名，此是二乘人見解。師乃説無修無作偈曰：見道方修道，不見復何修？道性如虚空，虚空何所修？徧觀修道者，撥火覓浮漚。但看弄傀儡，線斷一時休。
法空禪師問：佛之與道，俱是假名，十二分教，亦應不實。何以從前尊宿皆言修道？師曰：大德錯會經意。道本無修，大德彊修。道本無作，大德彊作。道本無事，彊生多事。道本無知，於中彊知。如此見解，與道相違。從前尊宿不應如是。自是大德不會，請思之。師有偈曰：道體本無修，不修自合道。若起修道心，此人不會道。棄却一真性，却入閙浩浩。忽逢修道人，第一莫向道。
安禪師問：道既假名，佛云妄立，十二分教亦是接物度生，一切是妄，以何爲真？師曰：爲有妄故，將真對妄。推窮妄性本空，真亦何曾有故。故知真妄揔是假名。二事對治，都無實體。窮其根本，一切皆空。曰：既言一切是妄，妄亦同真；真妄無殊，復是何物？師曰：若言何物，何物亦妄。經云：無相似，無比況，言語道斷，如鳥飛空。安慙伏不知所措。師有偈曰：推真真無相，窮妄妄無形。返觀推窮心，知心亦假名。會道亦如此，到頭亦只寧。
達性禪師問：禪師至妙至微，真妄雙泯，佛道兩亡，修行性空，名相不實，世界如幻，一切假名。作此解時，不可斷絶衆生善惡二根。師曰：善惡二根，皆因心有。窮心若有，根亦非虚。推心既無，根因何立？經云：善不善法，從心化生。善惡業緣，本無有實。師有偈曰：善既從心生，惡豈離心有？善惡是外緣，於心實不有。捨惡送何處，取善令誰守？傷嗟二見人，攀緣兩頭走。若悟本無心，始悔從前咎。
又有近臣問曰：此身從何而來？百年之後復歸何處？師曰：如人夢時，從何而來？睡覺時，從何而去？曰：夢時不可言無，既覺不可言有。雖有有無，來往無所。師曰：貧道此身，亦如其夢。師有偈曰：視生如在夢，夢裏實是閙。忽覺萬事休，還同睡時悟。智者會悟夢，迷人信夢閙。會夢如兩般，一悟無别悟。富貴與貧賤，更無分别路。上元二年歸寂，謚大曉禪師。
玄策禪師者，婺州金華人也。遊方時屆于河朔，有隍禪師者，曾謁黄梅，自謂正受。師知隍所得未真，往問曰：汝坐於此作麽？隍曰：入定。師曰：汝言入定，有心邪？無心邪？若有心者，一切蠢動之類，皆應得定。若無心者，一切草木之流，亦合得定。曰：我正入定時，則不見有有無之心。師曰：既不見有有無之心，卽是常定，何有出入？若有出入，則非大定。隍無語。良久問：師嗣誰？師曰：我師曹谿六祖。曰：六祖以何爲禪定？師曰：我師云：夫妙湛圓寂，體用如如。五陰本空，六塵非有。不出不入，不定不亂。禪性無住，離住禪寂。禪性無生，離生禪想。心如虚空，亦無虚空之量。隍聞此説，遂造于曹谿，請決疑翳，而祖意與師冥符，隍始開悟。師後却歸金華，大開法席。
河北智隍禪師者，始參五祖，雖嘗咨決而循乎漸行。乃往河北結庵長坐，積二十餘載，不見惰容。後遇策禪師激勵，遂往參六祖。祖愍其遠來，便垂開決。師於言下豁然契悟，前二十年所得心都無影響。其夜，河北檀越士庶，忽聞空中有聲曰：隍禪師今日得道也。後回河北，開化四衆。
南陽慧忠國師者，越州諸暨人也。姓冉氏。自受心印，居南陽白崖山黨子谷，四十餘祀不下山，道行聞于帝里。唐肅宗上元二年，勑中使孫朝進賫詔徵赴京，待以師禮。初居千福寺西禪院。及代宗臨御，復迎止光宅精藍十有六載，隨機説法。時有西天大耳三藏到京，云得他心通。肅宗命國師試驗。三藏纔見師便禮拜，立于右邊。師問曰：汝得他心通那？對曰：不敢！師曰：汝道老僧卽今在甚麽處？曰：和尚是一國之師，何得却去西川看競渡？良久，再問：汝道老僧卽今在甚麽處？曰：和尚是一國之師，何得却在天津橋上看弄猢猻？師良久，復問：汝道老僧只今在甚麽處？藏罔測，師叱曰：這野狐精，他心通在甚麽處！藏無對。一日唤侍者，者應諾。如是三召三應。師曰：將謂吾孤負汝，却是汝孤負吾？
南泉到參，師問：甚麽處來？曰：江西來。師曰：還將得馬師真來否？曰：只這是。師曰：背後底聻！南泉便休。麻谷到參，繞禪牀三匝，振錫而立。師曰：汝既如是，吾亦如是。谷又振錫。師叱曰：這野狐精出去！上堂：禪宗學者，應遵佛語。一乘了義，契自心源。不了義者，互不相許。如師子身中蟲。夫爲人師，若涉名利，别開異端，則自他何益？如世大匠，斤斧不傷其手。香象所負，非驢能堪。僧問：若爲得成佛去？師曰：佛與衆生，一時放却，當處解脱。曰：作麽生得相應去？師曰：善惡不思，自見佛性。曰：若爲得證法身？師曰：越毗盧之境界。曰：清淨法身作麽生得？師曰：不著佛求耳。曰：阿那箇是佛？師曰：卽心是佛。曰：心有煩惱否？師曰：煩惱性自離。曰：豈不斷邪？師曰：斷煩惱者，卽名二乘。煩惱不生，名大湼槃。曰：坐禪看静，此復若爲？師曰：不垢不淨，寧用起心而看淨相？問：禪師見十方虚空，是法身否？師曰：以想心取之，是顛倒見。問：卽心是佛可更修萬行否？師曰：諸聖皆具二嚴，豈撥無因果邪？又曰：我今答汝，窮劫不盡。言多去道遠矣。所以道：説法有所得，斯則野干鳴。説法無所得，是名師子吼。上堂：青蘿夤緣，直上寒松之頂；白雲淡󲋞，出没太虚之中。萬法本閑而人自閙。師問僧：近離甚處？曰：南方。師曰：南方知識以何法示人？曰：南方知識，祇道一朝風火散後，如蛇退皮，如龍换骨。本爾真性，宛然無壞。師曰：苦哉！苦哉！南方知識説法，半生半滅。曰：南方知識卽如是，未審和尚此間説何法？師曰：我此間身心一如，身外無餘。曰：和尚何得將泡幻之身同於法體？師曰：你爲甚麽入於邪道？曰：甚麽處是某甲入於邪道處？師曰：不見教中道，若以色見我，以音聲求我，是人行邪道，不能見如來。
南陽張濆行者問：承和尚説無情説法，某甲未體其事，乞和尚垂示。師曰：汝若問無情説法，解他無情，方得聞我説法，汝但聞取無情説法去。濆曰：只約如今有情方便之中，如何是無情因緣？師曰：如今一切動用之中，但凡聖兩流都無少分起滅便是出，識不屬有無。熾然見覺，只聞無其情識繫執。所以六祖云：六根對境，分别非識。
有僧到參禮，師問：藴何事業？曰：講金剛經。師曰：最初兩字是甚麽？曰：如是。師曰：是甚麽？僧無對。有人問：如何是解脱？師曰：諸法不相到，當處解脱。曰：恁麽卽斷去也。師曰：向汝道諸法不相到，斷甚麽！師見僧來，以手作圓相，相中書日字。僧無對。師問本淨禪師：汝已後見奇特言語如何淨？曰：無一念心愛。師曰：是汝屋裏事。
肅宗問：師在曹谿得何法？師曰：陛下還見空中一片雲麽？帝曰：見。師曰：釘釘著，懸掛著？帝又問：如何是十身調御？師乃起立曰：會麽？帝曰：不會。師曰：與老僧過淨瓶來。帝又曰：如何是無諍三昧？師曰：檀越蹋毗盧頂上行。帝曰：此意如何？師曰：莫認自己清淨法身。帝又問，師都不視之。曰：朕是大唐天子，師何以殊不顧視？師曰：還見虚空麽？帝曰：見。師曰：他還眨目視陛下否？魚軍容問：師住白崖山，十二時中如何修道？師唤童子來，摩頂曰：惺惺直言惺惺，歷歷直言歷歷。已後莫受人謾。
師與紫璘供奉論議。師陞座，奉曰：請師立義，某甲破。師曰：立義竟。奉曰：是甚麽義？師曰：果然不見，非公境界。便下座。一日，師問紫璘供奉：佛是甚麽義？曰：是覺義。師曰：佛曾迷否？曰：不曾迷。師曰：用覺作麽？奉無對。奉問如何是實相？師曰：把將虚底來。曰：虚底不可得。師曰：虚底尚不可得，問實相作麽？僧問：如何是佛法大意？師曰：文殊堂裏萬菩薩。曰：學人不會。師曰：大悲千手眼。師以化緣將畢，湼槃時至，乃辭代宗。代宗曰：師滅度後，弟子將何所記？師曰：告檀越造取一所無縫塔。帝曰：就師請取塔樣。師良久，曰：會麽？帝曰：不會。師曰：貧道去後，有侍者應真却知此事。乞詔問之。大曆十年十二月十九日，右脇長往，塔于黨子谷。謚大證禪師。代宗後詔應真問前語。真良久，曰：聖上會麽？帝曰：不會。真述偈曰：湘之南，潭之北，中有黄金充一國。無影樹下合同船，瑠璃殿上無知識。
西京荷澤神會禪師者，襄陽人也。姓高氏。年十四爲沙彌，謁六祖。祖曰：知識遠來大艱辛，將本來否？若有本則合識主，試説看。師曰：以無住爲本，見卽是主。祖曰：這沙彌争合取次語。便打。師於杖下思惟，曰：大善知識，歷劫難逢。今既得遇，豈惜身命。自此給侍。他日，祖告衆曰：吾有一物，無頭無尾，無名無字，無背無面，諸人還識否？師乃出曰：是諸法之本源，乃神會之佛性。祖曰：向汝道無名無字，汝便唤作本源佛性？師禮拜而退。祖曰：此子向後，設有把茆蓋頭，也只成得箇知解宗徒。師尋往西京受戒。唐景龍年中，却歸曹谿，閲大藏經於内，六處有疑，問於六祖。第一問戒定慧曰：所用戒何物？定從何處修？慧因何處起？所見不通流。祖曰：定卽定其心，將戒戒其行，性中常慧照，自見自知深。第二問：本無今有有何物？本有今無無何物？誦經不見有無義，真似騎驢更覓驢。祖曰：前念惡業本無，後念善生今有。念念常行善行，後代人天不久。汝今正聽吾言，吾卽本無今有。第三問：將生滅却滅，將滅滅却生。不了生滅義，所見似聾盲。祖曰：將生滅却滅，令人不執性。將滅滅却生，令人心離境。未卽離二邊，自除生滅病。第四問：先頓而後漸，先漸而後頓。不悟頓漸人，心裏常迷悶。祖曰：聽法頓中漸，悟法漸中頓。修行頓中漸，證果漸中頓。頓漸是常因，悟中不迷悶。第五問：先定後慧，先慧後定。定慧後初，何生爲正？祖曰：常生清淨心，定中而有慧。於境上無心，慧中而有定。定慧等無先，雙修自心正。第六問：先佛而後法，先法而後佛？佛法本根源，起從何處出？祖曰：説卽先佛而後法，聽卽先法而後佛。若論佛法本根源，一切衆生心裏出。
祖滅後二十年間，曹谿頓旨沈廢於荆吴嵩嶽，漸門盛行於秦洛。師入京。天寶四年方定兩宗。乃著顯宗記，盛行於世。一日鄉信至，報二親亡。師入堂白槌曰：父母俱喪，請大衆念摩訶般若。衆纔集，師便打槌曰：勞煩大衆。師於上元元年奄然而化，塔于龍門。
吉州耽源山應真禪師。爲國師侍者時，一日國師在法堂中，師入來。國師乃放下一足，師見便出，良久却回。國師曰：適來意作麽生？師曰：向阿誰説卽得。國師曰：我問你。師曰：甚麽處見某甲？師又問：百年後有人問，極則事如何？國師曰：幸自可憐生！須要覓箇護身符子作麽？異日，師擕籃子歸方丈。國師問：籃裏甚麽物？師曰：青梅。國師曰：將來何用？師曰：供養。國師曰：青在争堪供養？師曰：以此表獻。國師曰：佛不受供養。師曰：某甲只恁麽，和尚如何？國師曰：我不供養。師曰：爲甚麽不供養？國師曰：我無果子。
百丈海和尚在泐潭山牽車次，師曰：車在這裏，牛在甚麽處？丈斫額，師乃拭目。麻谷問：十二面觀音豈不是聖？師曰：是。麻谷與師一摑。師曰：想汝未到此境。國師諱日設齋，有僧問曰：國師還來否？師曰：未具他心。曰：又用設齋作麽？師曰：不斷世諦。
沂水蒙山光寶禪師，并州人也。姓周氏。初謁荷澤。澤謂之曰：汝名光寶，名以定體，寶卽己有，光非外來。縱汝意用而無少乏，長夜蒙照而無間歇。汝還信否？師曰：信則信矣，未審光之與寶，同邪異邪？澤曰：光卽寶，寶卽光，何有同異之名乎？師曰：眼耳緣聲色時，爲復抗行，爲有回互？澤曰：抗互且置，汝指何法爲聲色之體乎？師曰：如師所説，卽無有聲色可得。澤曰：汝若了聲色體空，亦信眼耳諸根，及與凡與聖，平等如幻，抗行回互，其理昭然。師由是領悟，禮辭而去。初隱沂水蒙山，於唐元和二年圓寂。
終南山圭峯宗密禪師者，果州西充人也。姓何氏。家本豪盛，髫齓通儒書，冠歲探釋典。唐元和二年將赴貢舉，偶造圓和尚法席，欣然契會，遂求披剃，當年進具。一日，隨衆僧齋于府吏任灌家，居下位以次受經，得圓覺十二章。覽未終軸，感悟流涕。歸以所悟之旨告于圓。圓撫之曰：汝當大弘圓頓之教，此諸佛授汝耳。行矣，無自滯於一隅也。師涕泣奉命，禮辭而去。因謁荆南忠禪師。南印。忠曰：傳教人也，當宣導於帝都。復見洛陽照禪師。照曰：菩薩人也，誰能識之？尋抵襄漢，因病，僧付華嚴疏，卽上都澄觀大師之所撰也。師未嘗聽習，一覽而講，自欣所遇。曰：向者諸師述作，罕窮厥旨，未若此疏，辭源流暢，幽賾焕然。吾禪遇南宗，教逢圓覺，一言之下，心地開通。一軸之中，義天朗耀。今復偶兹絶筆，罄竭于懷。暨講終，思見疏主。時屬門人太恭斷臂醻恩，師先齎書上疏主，遥叙師資，往復慶慰。尋太恭痊損，方隨侍至上都，執弟子之禮。觀曰：毗盧華藏，能隨我遊者，其汝乎！師預觀之室，惟日新其德，而認筌執象之患永亡矣。北遊清涼山，回住鄠縣草堂寺。未幾，復入終南圭峯蘭若。大和中徵入内，賜紫衣。帝累問法要，朝士歸慕。唯相國裴公休，深入堂奥，受教爲外護。
師以禪教學者互相非毁，遂著禪源諸詮，寫録諸家所述，詮表禪門根源道理，文字句偈，集爲一藏，以貽後代。其都序略曰：禪是天竺之語，具云禪那，此云思惟修，亦云静慮，皆定慧之通稱也。源者，是一切衆生本覺真性，亦名佛性，亦名心地。悟之名慧，修之名定。定慧通名爲禪。此性是禪之本源，故云禪源，亦名禪那。理行者，此之本源是禪理，忘情契之是禪行，故云理行。然今所集諸家述作，多譚禪理，少説禪行，故且以禪源題之。今時有人但目真性爲禪者，是不達理行之旨，又不辨華竺之音也。然非離真性，别有禪體。但衆生迷真合塵，卽名散亂。背塵合真，方名禪定。若直論本性，卽非真非妄，無背無合，無定無亂，誰言禪乎？況此真性，非唯是禪門之源，亦是萬法之源，故名法性。亦是衆生迷悟之源，故名如來藏藏識。亦是諸佛萬德之源，故名佛性。亦是菩薩萬行之源，故名心地。萬行不出六波羅蜜。禪者，但是六中之一，當其第五。豈可都目真性爲一禪行哉！然禪定一行最爲神妙，能發起性上無漏智慧。一切妙用，萬行萬德，乃至神通光明，皆從定發。故三乘人欲求聖道，必須修禪，離此無門，離此無路。至於念佛求生淨土，亦修十六觀禪，及念佛三昧、般舟三昧等也。又真性卽不垢不淨，凡聖無差。禪門則有淺有深，階級殊等。謂帶異計、欣上厭下而修者，是外道禪。正信因果，亦以欣厭而修者，是凡夫禪。悟我空偏真之理而修者，是小乘禪。悟我法二空所顯真理而修者，是大乘禪。若頓悟自心本來清淨，元無煩惱，無漏智性本自具足，此心卽佛，畢竟無異。依此而修者，是最上乘禪，亦名如來清淨禪，亦名一行三昧，亦名真如三昧。此是一切三昧根本。若能念念修習，自然漸得百千三昧。達磨門下展轉相傳者，是此禪也。達磨未到，古來諸家所解，皆是前四禪八定，諸高僧修之，皆得功用。南嶽天台令依三諦之理修三止三觀，教義雖最圓妙，然其趣入門户次第，亦只是前之諸禪行相。唯達磨所傳者，頓同佛體，迥異諸門，故宗習者難得其旨。得卽成聖，疾證菩提；失卽成邪，速入塗炭。先祖革昧防失，故且人傳一人。後代已有所憑，故任千燈千照。洎乎法久成弊，錯謬者多，故經論學人疑謗亦衆。原夫佛説頓教漸教，禪開頓門漸門。二教二門，各相符契。今講者偏彰漸義，禪者偏播頓宗。禪講相逢，胡越之隔。宗密不知，宿生何作，熏得此心，自未解脱，欲解他縛，爲法亡於軀命，愍人切於神情。每歎人與法差，法爲人病。故别撰經律論疏，大開戒定慧門。顯頓悟資於漸修，證師説符於佛意。意既本末而委示，文乃浩博而難尋。汎學雖多，秉志者少。況迹涉名相，誰辨金鍮？徒自疲勞，未見機感。雖佛説悲增是行，而自慮愛見難防。遂捨衆入山，習定均慧，前後息慮，相繼十年。微細習情，起滅彰於静慧。差别法義，羅列現於空心。虚隙日光，纖埃擾擾。清潭水底，影像昭昭。豈比夫空守默之癡禪，但尋文之狂慧者也。然本因了自心而辨諸教，故懇情於心宗；又因辨諸教而解修心，故虔誠於教義。教也者，諸佛菩薩所留經論也。禪也者，諸善知識所述句偈也。但佛經開張，羅大千八部之衆。禪偈撮略，就此方一類之機。羅衆則莽蕩難依，就機則指的易用。今之纂集，意在斯焉。
裴休爲之序曰：諸宗門下，皆有達人。然各安所習，通少局多。故數十年來，師法益壞。以承禀爲户牖，各自開張；以經論爲干戈，互相攻擊。情隨函矢而遷變，法逐人我以高低。是非紛拏，莫能辨析。則向者世尊菩薩諸方教宗，適足以起諍後人，增煩惱病，何利益之有？我圭峯大師久而歎曰：吾丁此時，不可以默矣。於是以如來三種教義，印禪宗三種法門。鎔缾盤釵釧爲一金，攪酥酪醍醐爲一味。振綱領而舉者皆順，據會要而來者同趣。尚恐學者之難明也，又復直示宗源之本末，真妄之和合，空性之隱顯，法義之差殊，頓漸之異同，遮表之回互，權實之深淺，通局之是非。若吾師者，捧佛日而委曲回照，疑曀盡除。順佛心而横亘大悲，窮劫蒙益。則世尊爲闡教之主，吾師爲會教之人。本末相符，遠近相照，可謂畢一代時教之能事矣。或曰：自如來未嘗大都而通之，今一旦違宗趣而不守，廢關防而不據，無乃乖祕藏密契之道乎？答曰：如來初雖别説三乘，後乃通爲一道。故涅槃經迦葉菩薩曰：諸佛有密語，無密藏。世尊讚之曰：如來之言開發顯露，清淨無翳，愚人不解，謂之祕藏；智者了達，則不名藏。此其證也。故王道興則外户不閉，而守在戎夷。佛道備則諸法總持，而防在魔外。不當復執情攘臂於其間也。
蕭俛相公呈己見解，請禪師注釋。師曰：荷澤云：見清淨體於諸三昧，八萬四千諸波羅蜜門，皆於見上一時起用，名爲慧眼。若當真如相應之時，萬化寂滅。此時更無所見。三昧諸波羅蜜門，亦一時空寂，更無所得。不審此是見上一時起用否？望於此後示及俛狀。答史山人十問。一問：如何是道，何以修之？爲復必須修成，爲復不假功用？答：無礙是道，覺妄是修。道雖本圓，妄起爲累。妄念都盡，卽是修成。二問：道若因修而成，卽是造作，便同世間法，虚僞不實。成而復壞，何名出世？答：造作是結業，名虚僞世間。無作是修行，卽真實出世。三問：其所修者，爲頓爲漸？漸則忘前失後，何以集合而成？頓則萬行多方，豈得一時圓滿？答：真理卽悟而頓圓，妄情息之而漸盡。頓圓如初生孩子，一日而肢體已全。漸修如長養成人，多年而志氣方立。四問：凡修心地之法，爲當悟心卽了，爲當别有行門。若别有行門，何名南宗頓旨？若悟卽同諸佛，何不發神通光明？答：識冰池而全水，藉陽氣而鎔消，悟凡夫而卽真，資法力而修習。冰消則水流潤，方呈溉滌之功。妄盡則心靈通，始發通光之應。修心之外，無别行門。五問：若但修心而得佛者，何故諸經復説必須莊嚴佛土，教化衆生，方名成道？答：鏡明而影像千差，心淨而神通萬應。影像類莊嚴佛國，神通則教化衆生。莊嚴而卽非莊嚴，影像而亦色非色。六問：諸經皆説度脱衆生，且衆生卽非衆生，何故更勞度脱？答：衆生若是實，度之則爲勞。既自云卽非衆生，何不例度而無度？七問：諸經説佛常住，或卽説佛滅度。常卽不滅，滅卽非常。豈不相違？答：離一切相，卽名諸佛，何有出世入滅之實乎？見出没者在乎機緣，機緣應則菩提樹下而出現。機緣盡則娑羅林間而湼槃。其猶淨水無心，無像不現。像非我有，蓋外質之去來。相非佛身，豈如來之出没？八問：云何佛化所生，吾如彼生？佛既無生，生是何義？若言心生法生，心滅法滅，何以得無生法忍邪？答：既云如化，化卽是空。空卽無生，何詰生義？生滅滅已，寂滅爲真。忍可此法無生，名曰無生法忍。九問：諸佛成道説法，祇爲度脱衆生。衆生既有六道，佛何但住在人中現化？又：佛滅後付法於迦葉，以心傳心，乃至此方七祖，每代祇傳一人。既云，於一切衆生皆得一子之地，何以傳授不普？答：日月麗天，六合俱照，而盲者不見，盆下不知。非日月不普，是障隔之咎也。度與不度，義類如斯。非局人天，揀於鬼畜，但人道能結集，傳授不絶，故祇知佛現人中也。滅度後委付迦葉，展轉相承。一人者，此亦蓋論，當代爲宗教主，如土無二王，非得度者唯爾數也。十問：和尚因何發心，慕何法而出家？今如何修行，得何法味？所行得至何處地位？今住心邪，修心邪？若住心妨修心，若修心則動念不安。云何名爲學道？若安心一定，則何異定性之徒？伏願大德，運大慈悲，如理如如，次第爲説。答：覺四大如壞幻，達六塵如空華，悟自心爲佛心，見本性爲法性，是發心也。知心無住，卽是修行。無住而知，卽爲法味。住著於法，斯爲動念。故如人入闇，則無所見。今無所住，不染不著。故如人有目，及日光明，見種種法，豈爲定性之徒？既無所住著，何論處所？
又山南温造尚書問：悟理息妄之人，不結業一期壽終之後，靈性何依？師曰：一切衆生，無不具有覺性。靈明空寂，與佛無殊。但以無始劫來，未曾了悟，妄執身爲我相，故生愛惡等情。隨情造業，隨業受報，生老病死，長劫輪回。然身中覺性，未曾生死，如夢被驅役，而身本安閑。如水作冰，而濕性不易。若能悟此性，卽是法身。本自無生，何有依託？靈靈不昧，了了常知。無所從來，亦無所去。然多生妄執，習以性成。喜怒哀樂，微細流注。真理雖然頓達，此情難以卒除。須長覺察，損之又損，如風頓止，波浪漸停。豈可一生所修，便同諸佛力用？但可以空寂爲自體，勿認色身；以靈知爲自心，勿認妄念。妄念若起，都不隨之，卽臨命終時，自然業不能繫。雖有中陰，所向自由。天上人間，隨意寄託。若愛惡之念已泯，卽不受分叚之身，自能易短爲長，易麄爲妙。若微細流注，一切寂滅，唯圓覺大智朗然獨存，卽隨機應現千百億化身，度有緣衆生，名之爲佛。謹對。
釋曰：馬鳴菩薩撮略百本大乘經宗旨，以造大乘起信論。論中立宗，説一切衆生心，有覺義不覺義。覺中復有本覺義、始覺義。上所述者，雖但約照理觀心處言之，而法義亦同。彼論謂從初至與佛無殊，是本覺也。從但以無始下，是不覺也。從若能悟此下，是始覺也。始覺中復有頓悟漸修。從若能至亦無所去，是頓悟也。從然多生妄執下，是漸修也。漸修中從初發心乃至成佛，有三位自在，從初至隨意寄託者，是受生自在也。從若愛惡之念下，是變易自在也。從若微細流注下至末，是究竟自在也。又從但可以空寂爲自體至自然業不能繫，正是悟理之人朝暮行心修習止觀之要節也。宗密先有八句之偈，顯示此意。曾於尚書處誦之，奉命解釋。偈曰：作有義事，是惺悟心。作無義事，是狂亂心。狂亂隨情念，臨終被業牽。惺悟不由情，臨終能轉業。
師會昌元年正月六日，於興福院誡門人：令舁屍施鳥獸，焚其骨而散之，勿得悲慕以亂禪觀。每清明上山講道七日，其餘住持儀則當合律科，違者非吾弟子。言訖坐滅。道俗等奉全身于圭峯，荼毗得舍利，明白潤大。後門人泣而求之，皆得於煨燼，乃藏之石室。暨宣宗再闢真教，追謚定慧禪師。塔曰青蓮。
文殊菩薩一日令善財採藥，曰：是藥者採將來。善財徧觀大地，無不是藥。却來白曰：無有不是藥者。殊曰：是藥者採將來。善財遂於地上拈一莖草，度與文殊。文殊接得，呈起示衆曰：此藥亦能殺人，亦能活人。文殊問菴提遮女曰：生以何爲義？女曰：生以不生生爲生義。殊曰：如何是生以不生生爲生義？女曰：若能明知，地水火風四緣未嘗自得，有所和合而能隨其所宜，是爲生義。殊曰：死以何爲義？女曰：死以不死死爲死義。殊曰：如何是死以不死死爲死義？女曰：若能明知，地水火風四緣未嘗自得，有所離散而能隨其所宜，是爲死義。菴提遮女問文殊曰：明知生是不生之理，爲甚麽却被生死之所流轉？殊曰：其力未充。
天親菩薩，從彌勒内宫而下，無着菩薩問曰：人間四百年，彼天爲一晝夜。彌勒於一時中成就五百億天子，證無生法忍。未審説甚麽法？天親曰：秖説這箇法。秖是梵音清雅，令人樂聞。
維摩會上，三十二菩薩各説不二法門。文殊曰：我於一切法，無言無説，無示無識，離諸問答，是爲菩薩入不二法門。於是文殊又問維摩：仁者當説何等是菩薩入不二法門！維摩默然。文殊讚曰：乃至無有語言文字，是菩薩真入不二法門。
善財參五十三員善知識，末後到彌勒閣前，見樓閣門閉，瞻仰讚嘆。見彌勒從别處來。善財作禮曰：願樓閣門開，令我得入。尋時，彌勒至善財前，彈指一聲，樓閣門開。善財入已，閣門卽閉。見百千萬億樓閣，一一樓閣内有一彌勒領諸眷屬並一善財而立其前。善財因無着菩薩問曰：我欲見文殊，何者卽是？財曰：汝發一念心清淨卽是。無着曰：我發一念心清淨，爲甚麽不見？財曰：是真見文殊。
須菩提尊者在巖中宴坐，諸天雨花讚嘆。者曰：空中雨花讚歎，復是何人？云何讚嘆？天曰：我是梵天，敬重尊者善説般若。者曰：我於般若未嘗説一字，汝云何讚嘆？天曰：如是尊者無説，我乃無聞。無説無聞，是真説般若。尊者一日説法次，帝釋雨花。者乃問：此花從天得邪？從地得邪？從人得邪？釋曰：弗也。者曰：從何得邪？釋乃舉手。者曰：如是，如是！
舍利弗尊者，因入城遥見月上女出城。舍利弗心口思惟：此姊見佛，不知得忍不得忍否？我當問之。纔近便問：大姊往甚麽處去？女曰：如舍利弗與麽去。弗曰：我方入城，汝方出城，何言如我恁麽去？女曰：諸佛弟子，當依何住？弗曰：諸佛弟子依大湼槃而住。女曰：諸佛弟子既依大湼槃而住，而我亦如舍利弗與麽去。舍利弗問須菩提夢中説六波羅密與覺時同異，提曰：此義深遠，吾不能説。會中有彌勒大士，汝往彼問。舍利弗問彌勒，彌勒云：誰名彌勒，誰是彌勒？舍利弗問天女曰：何以不轉女身？女曰：我從十二年來求女人相，了不可得，當何所轉？卽時天女以神通力變舍利弗，令如天女。女自化身如舍利弗。乃問言：何以不轉女身？舍利弗以天女像而答言：我今不知云何轉面而變爲女身？
殃崛摩羅尊者，未出家時，外道受教爲嬌尸迦，欲登王位，用千人拇指爲花冠，已得九百九十九，唯欠一指，遂欲殺母取指。時佛在靈山，以天眼觀之，乃作沙門在殃崛前。殃崛遂釋母欲殺佛。佛徐行，殃崛急行，追之不及。乃唤曰：瞿曇，住！住！佛告曰：我住久矣，是汝不住。殃崛聞之，心忽開悟。遂棄刃，投佛出家。
賓頭盧尊者。因阿育王内宫齋三萬大阿羅漢，躬自行香，見第一座無人，王問其故。海意尊者曰：此是賓頭盧位，此人近見佛來。王曰：今在何處？者曰：且待須臾。言訖，賓頭盧從空而下。王請就座，禮敬。者不顧，王乃問：承聞尊者親見佛來，是否？者以手策起眉，曰：會麽？王曰：不會。者曰：阿耨達池龍王曾請佛齋，吾是時亦預其數。
障蔽魔王，領諸眷屬一千年，隨金剛齊菩薩覓起處不得。忽一日得見。乃問曰：汝當依何而住？我一千年覓汝起處不得。齊曰：我不依有住而住，不依無住而住，如是而住。
那叱太子，析肉還母，析骨還父，然後現本身，運大神力，爲父母説法。
跋陀禪師秦跋陀禪師，問生法師講何經論，生曰：大般若經。師曰：作麽生説色空義？曰：衆微聚曰色。衆微無自性曰空。師曰：衆微未聚，唤作甚麽？生罔措。師又問：别講何經論？曰：大湼槃經。師曰：如何説湼槃之義？曰：湼而不生，槃而不滅。不生不滅，故曰湼槃。師曰：這箇是如來湼槃，那箇是法師湼槃？曰：湼槃之義，豈有二邪？某甲祇如此，未審禪師如何説湼槃？師拈起如意曰：還見麽？曰：見。師曰：見箇甚麽？曰：見禪師手中如意。師將如意擲於地曰：見麽？曰：見。師曰：見箇甚麽？曰：見禪師手中如意墮地。師斥曰：觀公見解，未出常流，何得名喧宇宙！拂衣而去。其徒懷疑不已，乃追師扣問：我師説色空湼槃不契，未審禪師如何説色空義？師曰：不道汝師説得不是，汝師祇説得果上色空，不會説得因中色空。其徒曰：如何是因中色空？師曰：一微空故衆微空，衆微空故一微空。一微空中無衆微，衆微空中無一微。
寶誌禪師。初，金陵東陽民朱氏之婦，上巳日聞兒啼鷹巢中，梯樹得之，舉以爲子。七歲依鍾山大沙門僧儉出家，專修禪觀。宋太始二年髮而徒跣，著錦袍往來皖山劒水之下，以剪尺拂子拄杖頭，負之而行。天鑑二年梁武帝詔問：弟子煩惑未除，何以治之？答曰：十二。帝問：其旨如何？答曰：在書字時節刻漏中。帝益不曉。帝嘗詔畫工張僧繇寫師像，僧繇下筆輒不自定。師遂以指剺面門，分披出十二面觀音，妙相殊麗，或慈或威，僧繇竟不能寫。他日，與帝臨江縱望，有物泝流而上，師以杖引之，隨杖而至，乃紫旃檀也。卽以屬供奉官俞紹，令雕師像，頃刻而成，神采如生。師問一梵僧：承聞尊者唤我作屠兒，曾見我殺生麽？曰：見。師曰：有見見，無見見，不有不無見。若有見見是凡夫見，無見見是聲聞見，不有不無見是外道見。未審尊者如何見？梵僧曰：你有此等見邪？師垂語曰：終日拈香擇火，不知身是道場。又曰：大道秖在目前，要且目前難覩。欲識大道真體，不離聲色言語。又曰：京都鄴都浩浩，還是菩提大道。
善慧大士者，婺州義烏縣人也。齊建武四年丁丑五月八日，降於雙林鄉傅宣慈家，本名翕，年十六納劉氏女，名妙光，生普建、普成二子。二十四與里人稽亭浦摝魚，獲已，沈籠水中，祝曰：去者適，止者留。人或謂之愚。會有天竺僧嵩頭陀曰：我與汝毗婆尸佛所發誓，今兜率宫衣鉢見在，何日當還？因命臨水觀影，見圓光寶蓋。大士笑謂之曰：鑪韛之所多鈍鐵，良醫之門足病人。度生爲急，何思彼樂乎？嵩指松山頂曰：此可棲矣。大士躬耕而居之。有人盗菽麥瓜果，大士卽與籃籠盛去。日常營作，夜則行道。見釋迦、金粟，定光三如來，放光襲其體。大士乃曰：我得首楞嚴定。天嘉二年，感七佛相隨，釋迦引前，維摩接後，唯釋尊數顧共語，爲我補處也。其山頂黄雲盤旋若蓋，因號雲黄山。梁武帝請講金剛經。士纔陞座，以尺揮按一下，便下座。帝愕然。聖師曰：陛下還會麽？帝曰：不會。聖師曰：大士講經竟。又一日講經次，帝至，大衆皆起。唯士端坐不動。近臣報曰：聖駕在此，何不起？士曰：法地若動，一切不安。大士一日披衲、頂冠、靸履朝見。帝問：是僧邪？士以手指冠。帝曰：是道邪？士以手指靸履。帝曰：是俗邪？士以手指衲衣。大士心王銘曰：觀心空王，玄妙難測，無形無相。有大神力，能滅千災，成就萬德。體性雖空，能施法則。觀之無形，呼之有聲，爲大法將，心戒傳經。水中鹽味，色裏膠青，決定是有，不見其形。心王亦爾，身内居停，面門出入，應物隨情。自在無礙，所作皆成。了本識心。識心見佛。是心是佛。是佛是心。念念佛心，佛心念佛。欲得早成，戒心自律。淨律淨心，心卽是佛。除此心王，更無别佛。欲求成佛，莫染一物。心性雖空，貪嗔體實。入此法門，端坐成佛。到彼岸已，得波羅蜜。慕道真士，自觀自心，知佛在内，不向外尋。卽心卽佛，卽佛卽心，心明識佛，曉了識心。離心非佛，離佛非心，非佛莫測，無所堪任。執空滯寂，於此漂沉。諸佛菩薩，非此安心。明心大士，悟此玄音。身心性妙，用無更改，是故智者，放心自在。莫言心王，空無體性，能使色身，作邪作正。非有非無，隱顯不定。心性雖空，能凡能聖。是故相勸，好自防慎。刹那造作，還復漂沉。清淨心智，如世黄金。般若法藏，並在身心。無爲法寶，非淺非深。諸佛菩薩，了此本心。有緣遇者，非去來今。有偈曰：夜夜抱佛眠，朝朝還共起。起坐鎮相隨，語默同居止。纖毫不相離，如身影相似。欲識佛去處，秖這語聲是。又曰：空手把鋤頭，步行騎水牛。人從橋上過，橋流水不流。又曰：有物先天地，無形本寂寥。能爲萬象主，不逐四時凋。四相偈：曰生、曰老、曰病、曰死。識託浮泡起，生從愛慾來。昔時曾長大，今日復嬰孩。星眼隨人轉，朱唇向乳開。爲憐迷覺性，還却受輪回。覽鏡容顔改，登階氣力衰。咄哉今已老，趨拜復還虧。身似臨崖樹，心如念水龜。尚猶耽有漏，不肯學無爲。忽染沉痾疾，因成卧病身。妻兒愁不語，朋友厭相親。楚痛抽千脉，呻吟徹四隣。不知前路險，猶尚恣貪嗔。精魄隨生路，遊魂入死關。祇聞千萬去，不見一人還。寶馬空嘶立，庭花永絶攀，早求無上道，應免四方山。
南嶽慧思禪師，武津李氏子。因誌公令人傳語曰：何不下山教化衆生？目視雲漢作甚麽？師曰：三世諸佛，被我一口吞盡。何處更有衆生可化？示衆曰：道源不遠，性海非遥。但向己求，莫從他覓。覓卽不得，得亦不真。偈曰：頓悟心源開寶藏，隱顯靈通現真相。獨行獨坐常巍巍，百億化身無數量。縱令畐塞滿虚空，看時不見微塵相。可笑物兮無比況，口吐明珠光晃晃。尋常見説不思議，一語標名言下當。又曰：天不能蓋地不載，無去無來無障礙。無長無短無青黄，不在中間及内外。超羣出衆太虚玄，指物傳心人不會。
天台山修禪寺智者禪師，諱智顗，荆州華容陳氏子。在南嶽誦法華經至藥王品曰：是真精進，是名真法。供養如來。於是悟法華三昧、獲旋陁羅尼，見靈山一會，儼然未散。
泗州僧伽大聖，或問：師何姓？師曰：姓何。曰：何國人？師曰：何國人。
天台山豐干禪師，因寒山問：古鏡未磨時如何照燭？師曰：冰壺無影像，猿猴探水月。曰：此是不照燭也。更請道看！師曰：萬德不將來，教我道甚麽？寒山、拾得俱作禮而退。師欲遊五臺，問寒山、拾得曰：汝共我去遊五臺，便是我同流。若不共我去遊五臺，不是我同流。山曰：你去遊五臺作甚麽？師曰：禮文殊。山曰：你不是我同流。師尋獨入五臺，逢一老人，便問：莫是文殊麽？曰：豈可有二文殊！師作禮未起，忽然不見。
天台山寒山子，因衆僧炙茄次，將茄串向一僧背上打一下。僧回首，山呈起茄串曰：是甚麽？僧曰：這風顛漢！山向傍僧曰：你道這僧費却我多少鹽醋？因趙州遊天台，路次相逢。山見牛跡，問州曰：上座還識牛麽？州曰：不識。山指牛跡曰：此是五百羅漢遊山。州曰：既是羅漢，爲甚麽却作牛去？山曰：蒼天，蒼天！州呵呵大笑。山曰：作甚麽？州曰：蒼天，蒼天！山曰：這厮兒宛有大人之作。
天台山拾得子，一日掃地，寺主問：汝名拾得，因豐干拾得汝歸。汝畢竟姓箇甚麽？拾得放下掃帚，叉手而立。主再問，拾得拈掃帚掃地而去。寒山搥胸曰：蒼天，蒼天！拾得曰：作甚麽？山曰：不見道東家人死，西家人助哀。二人作舞，笑哭而出國清寺。半月，念戒衆集，拾得拍手曰：聚頭作想那事如何？維那叱之。得曰：大德且住，無嗔卽是戒，心淨卽出家。我性與你合，一切法無差。
明州奉化縣布袋和尚，自稱契此，形裁腲脮，蹙額皤腹，出語無定，寢卧隨處，常以杖荷一布囊並破席，凡供身之具，盡貯囊中。入鄽肆聚落，見物則乞，或䤈醢魚葅，纔接入口，分少許投囊中，時號長汀子。一日，有僧在師前行，師乃拊其背。僧回首，師曰：乞我一文錢。曰：道得卽與汝一文。師放下布袋，叉手而立。白鹿和尚問：如何是布袋？師便放下布袋。曰：如何是布袋下事？師負之而去。先保福和尚問：如何是佛法大意？師放下布袋，叉手。福曰：爲祇如此，爲更有向上事？師負之而去。師在街衢立，有僧問：和尚在這裏作甚麽？師曰：等箇人。曰：來也！來也！師曰：汝不是這箇人。曰：如何是這箇人？師曰：乞我一文錢！師有歌曰：祇箇心心心是佛，十方世界最靈物。縱横妙用可憐生，一切不如心真實。騰騰自在無所爲，閑閑究竟出家兒。若覩目前真大道，不見纖毫也大奇。萬法何殊心何異，何勞更用尋經義？心王本自絶多知，智者祇明無學地。非聖非凡復若乎，不彊分别聖情孤。無價心珠本圓淨，凡是異相妄空呼。人能弘道道分明，無量清高稱道情。携錫若登故國路，莫愁諸處不聞聲。又有偈曰：是非憎愛世偏多，子細思量柰我何。寬却肚腸須忍辱，豁開心地任從他。若逢知己須依分，縱遇寃家也共和。若能了此心頭事，自然證得六波羅。我有一布袋，虚空無𦊱礙。展開遍十方，入時觀自在。吾有三寶堂，裏空無色相。不高亦不低，無遮亦無障。學者體不如，求者難得樣。智慧解安排，千中無一匠。四門四果生，十方盡供養。吾有一軀佛，世人皆不識。不塑亦不裝，不雕亦不刻。無一滴灰泥，無一點彩色。人畫畫不成，賊偷偷不得。體相本自然，清淨非拂拭。雖然是一軀，分身千百億。又有偈曰：一鉢千家飯，孤身萬里遊。青目覩人少，問路白雲頭。梁貞明三年丙子三月，師將示滅，於岳林寺東廊下端坐磐石，而説偈曰：彌勒真彌勒，分身千百億。時時示時人，時人自不識。偈畢，安然而化。其後復現於他州，亦負布袋而行。四衆競圖其像。
法華志言大士，壽春許氏子。弱冠遊東都，繼得度於七俱胝院，留講肆久之。一日，讀雲門録，忽契悟。未幾，宿命遂通，獨語笑，口吻囁嚅，日常不輟。世傳誦法華，因以名之。丞相吕許公問佛法大意。師曰：本來無一物，一味却成真。集仙王質問：如何是祖師西來意？師曰：青山影裏潑藍起，寶塔高吟撼曉風。又曰：請法華燒香。師曰：未從齋戒覓，不向佛邊求。國子助教徐岳問祖師西來意。師曰：街頭東畔底。徐曰：某甲未會。師曰：三般人會不得。僧問：世有佛不？師曰：寺裏文殊。有問師：凡邪？聖邪？遂舉手曰：我不在此住。慶曆戊子十一月二十三日將化，謂人曰：我從無量劫來，成就逝多國土，分身揚化，今南歸矣。言畢，右脇而逝。
扣冰澡先古佛，建寧新豐翁氏子。母夢比丘，風神烱然，荷錫求宿。人指謂曰：是辟支佛。已而孕。生於武宗會昌四年，香霧滿室，彌日不散。年十三求出家，父母許之。依烏山興福寺行全爲師。咸通乙酉落髮受具。初以講説，爲衆所歸。棄謁雪峯，手携鳧茈一包、醬一器獻之。峯曰：包中是何物？師曰：鳧茈。峯曰：何處得來？師曰：泥中得。峯曰：泥深多少？師曰：無丈數。峯曰：還更有麽？曰：轉有轉深。又問：器中何物？曰：醬。峯曰：何處得來？曰：自合得。峯曰：還熟也未？曰：不較多。峯異之。曰：子異日必爲王者師。後自鵝湖歸温嶺結庵。繼居將軍巖，二虎侍側。神人獻地爲瑞巖院，學者争集。嘗謂衆曰：古聖修行，須憑苦節。吾今夏則衣楮，冬則扣冰而浴。故世人號爲扣冰古佛。後住靈曜。上堂：四衆雲臻，教老僧説箇甚麽？便下座。有僧燒炭，積成火龕。曰：請師入此修行。曰：真玉不隨流水化，琉璃争奪衆星明。曰：莫祇這便是麽？曰：且莫認奴作郎。曰：畢竟如何？曰：梅花臘月開天成。戊子應閩主之召，延居内堂，敬拜曰：謝師遠降。賜茶次，師提起槖子曰：大王會麽？曰：不會。曰：人王法王，各自照了。留十日，以疾辭。至十二月二日，沐浴陞堂，告衆而逝。王與道俗備香薪蘇油荼毗之。祥耀滿山，獲設利五色，塔於瑞巖正寢。謚曰妙應法威慈濟禪師。
千歲寶掌和尚，中印度人也。周威烈十二年丁卯，降神受質，左手握拳。七歲祝髮乃展，因名寶掌。魏晉間東遊此土，入蜀禮普賢，留大慈。常不食，日誦般若等經千餘卷。有詠之者曰：勞勞玉齒寒，似迸巖泉急。有時中夜坐，堦前神鬼泣。一日，謂衆曰：吾有願住世千歲，今年六百二十有六。故以千歲稱之。次遊五臺，徙居祝融峯之華嚴，黄梅之雙峯，廬山之東林。尋抵建鄴，會達磨入梁，師就扣其旨，開悟。武帝高其道臘，延入内庭，未幾如吴。有偈曰：梁城遇導師，參禪了心地。飄零二浙遊，更盡佳山水。順流東下，由千頃至天竺，往鄮峯，登太白，穿雁蕩，盤礴於翠峯七十二庵，回赤城，憇雲門、法華、諸暨、漁浦、赤符、大巖等處。返飛來，棲之石竇。有行盡支那四百州，此中偏稱道人遊之句。時貞觀十五年也。後居浦江之寶嚴，與朗禪師友善。每通問，遣白犬馳往，朗亦以青猿爲使令，故題朗壁曰：白犬衘書至，青猿洗鉢回。師所經處，後皆成寶坊。顯慶二年正旦，手塑一像，至九日像成。問其徒慧雲曰：此肖誰？雲曰：與和尚無異。卽澡浴易衣趺坐，謂雲曰：吾住世已一千七十二年，今將謝世。聽吾偈曰：本來無生死，今亦示生死。我得去住心，他生復來此。頃時，囑曰：吾滅後六十年，有僧來取吾骨，勿拒。言訖而逝。入滅五十四年，有剌浮長老自雲門至塔所，禮曰：冀塔洞開。少選，塔户果啓，其骨連環若黄金。浮卽持往秦望山，建窣堵波奉藏。以周威烈丁卯至唐高宗顯慶丁巳攷之，實一千七十二年。抵此土，歲歷四百餘，僧史皆失載。開元中慧雲門人宗一者，嘗勒石識之。
南嶽懷讓禪師者，姓杜氏，金州人也。於唐儀鳳二年四月八日降誕，感白氣應於玄象，在安康之分。太史瞻見，奏聞高宗皇帝。帝乃問：是何祥瑞？太史對曰：國之法器，不染世榮。帝傳勑金州太守韓偕親往，存慰其家。家有三子，唯師最小。炳然殊異，性唯恩讓。父乃安名懷讓。年十歲時，唯樂佛書。時有三藏玄静過舍，告其父母曰：此子若出家，必獲上乘，廣度衆生。至垂拱三年方十五歲，辭親，往荆州玉泉寺，依弘景律師出家。通天二年，受戒後習毗尼藏。一日自歎曰：夫出家者，爲無爲法。天上人間，無有勝者。時同學坦然，知師志氣高邁，勸師謁嵩山安和尚。安啓發之，乃直指詣曹谿參六祖。祖問：甚麽處來？曰：嵩山來。祖曰：甚麽物恁麽來？師無語。遂經八載，忽然有省。乃白祖曰：某甲有箇會處。祖曰：作麽生？師曰：説似一物卽不中。祖曰：還假修證否？師曰：修證則不無，污染卽不得。祖曰：祇此不污染，諸佛之所護念。汝既如是，吾亦如是。西天般若多羅讖汝足下出一馬駒，踏殺天下人。應在汝心，不須速説。師執侍左右一十五年。先天二年往衡嶽居般若寺。
開元中有沙門道一，在衡嶽山常習坐禪。師知是法器，往問曰：大德坐禪圖甚麽？一曰：圖作佛。師乃取一甎，於彼庵前石上磨。一曰：磨作甚麽？師曰：磨作鏡。一曰：磨甎豈得成鏡邪？師曰：磨甎既不成鏡，坐禪豈得作佛？一曰：如何卽是？師曰：如牛駕車。車若不行，打車卽是，打牛卽是？一無對。師又曰：汝學坐禪，爲學坐佛？若學坐禪，禪非坐卧。若學坐佛，佛非定相。於無住法，不應取捨。汝若坐佛，卽是殺佛。若執坐相，非達其理。一聞示誨，如飲醍醐，禮拜，問曰：如何用心，卽合無相三昧？師曰：汝學心地法門，如下種子。我説法要，譬彼天澤，汝緣合故，當見其道。又問：道非色相，云何能見？師曰：心地法眼能見乎道，無相三昧亦復然矣。一曰：有成壞否？師曰：若以成壞聚散而見道者，非見道也。聽吾偈曰：心地含諸種，遇澤悉皆萌。三昧華無相，何壞復何成！一蒙開悟，心意超然。侍奉十秋，日益玄奥。入室弟子總有六人，師各印可。曰：汝等六人同證吾身，各契其一。一人得吾眉，善威儀。一人得吾眼，善顧盼。一人得吾耳，善聽理。一人得吾鼻，善知氣。一人得吾舌，善譚説。一人得吾心，善古今。又曰：一切法皆從心生。心無所生，法無所住。若達心地，所作無礙。非遇上根，宜慎辭哉！有一大德問：如鏡鑄像，像成後未審光向甚麽處去？師曰：如大德爲童子時，相貌何在？曰：祇如像成後，爲甚麽不鑑照？師曰：雖然不鑑照，謾他一點不得。後馬大師闡化於江西。師問衆曰：道一爲衆説法否？衆曰：已爲衆説法。師曰：總未見人持箇消息來。衆無對。因遣一僧去，囑曰：待伊上堂時，但問作麽生？伊道底言語，記將來。僧去一如師旨。回謂師曰：馬師云：自從胡亂後，三十年不曾少鹽醬。師然之。天寶三年八月十一日，圓寂於衡嶽。謚大慧禪師，最勝輪之塔。
江西道一禪師，漢州什邡縣人也。姓馬氏。本邑羅漢寺出家。容貌奇異，牛行虎視，引舌過鼻。足下有二輪文。幼歲依資州唐和尚落髮，受具於渝州圓律師。唐開元中，習禪定於衡嶽山中，遇讓和尚。同參六人，唯師密受心印。始自建陽佛迹嶺，遷至臨川，次至南康龔公山。大曆中，隸名於鍾陵開元寺。時連帥路嗣恭聆風景慕，親受宗旨。由是四方學者，雲集座下。一日謂衆曰：汝等諸人，各信自心是佛。此心卽是佛心。達磨大師從南天竺國來至中華，傳上乘一心之法，令汝等開悟。又引楞伽經文，以印衆生心地。恐汝顛倒，不自信此心之法，各各有之。故楞伽經以佛語心爲宗，無門爲法門。夫求法者應無所求。心外無别佛，佛外無别心。不取善，不捨惡，淨穢兩邊，俱不依怙。達罪性空，念念不可得，無自性故。故三界唯心。森羅萬象，一法之所印。凡所見色，皆是見心。心不自心，因色故有。汝但隨時言説，卽事卽理，都無所礙。菩提道果，亦復如是。於心所生，卽名爲色。知色空故，生卽不生。若了此意，乃可隨時。著衣喫飯，長養聖胎。任運過時，更有何事？汝受吾教，聽吾偈曰：心地隨時説，菩提亦祇寧。事理俱無礙，當生卽不生。僧問：和尚爲甚麽説卽心卽佛？師曰：爲止小兒啼。曰：啼止時如何？師曰：非心非佛。曰：除此二種人來，如何指示？師曰：向伊道不是物。曰：忽遇其中人來時如何？師曰：且教伊體會大道。問：如何是西來意？師曰：卽今是甚麽意？
龐居士問：不昧本來人，請師高著眼。師直下覷。士曰：一等没絃琴，唯師彈得妙。師直上覷，士禮拜。師歸方丈，居士隨後。曰：適來弄巧成拙。又問：如水無筋骨，能勝萬斛舟。此理如何？師曰：這裏無水亦無舟，説甚麽筋骨？
一夕，西堂、百丈、南泉隨侍翫月次。師問：正恁麽時如何？堂曰：正好供養。丈曰：正好修行。泉拂袖便行。師曰：經入藏，禪歸海，唯有普願，獨超物外。百丈問：如何是佛法旨趣？師曰：正是汝放身命處。師問百丈：汝以何法示人？丈竪起拂子。師曰：祇這箇，爲當别有？丈抛下拂子。僧問：如何得合道？師曰：我早不合道。問：如何是西來意？師便打曰：我若不打汝，諸方笑我也。
有小師耽源行脚回，於師前畫箇圓相，就上拜了立。師曰：汝莫欲作佛否？曰：某甲不解揑目。師曰：吾不如汝。小師不對。鄧隱峯辭師，師曰：甚麽處去？曰：石頭去。師曰：石頭路滑。曰：竿木隨身，逢場作戲。便去。纔到石頭，卽繞禪牀一匝，振錫一聲。問：是何宗旨？石頭曰：蒼天，蒼天！峯無語，却回舉似師。師曰：汝更去問，待他有答，汝便嘘兩聲。峯又去，依前問。石頭乃嘘兩聲。峯又無語，回舉似師。師曰：向汝道石頭路滑。
有僧於師前作四畫，上一畫長，下三畫短。曰：不得道一畫長、三畫短，離此四字外，請和尚答。師乃畫地一畫曰：不得道長短。答汝了也。有講僧來，問曰：未審禪宗傳持何法？師却問曰：座主傳持何法？主曰：忝講得經論二十餘本。師曰：莫是師子兒否？主曰：不敢。師作嘘嘘聲。主曰：此是法。師曰：是甚麽法？主曰：師子出窟法。師乃默然。主曰：此亦是法。師曰：是甚麽法？主曰：師子在窟法。師曰：不出不入，是甚麽法？主無對。遂辭出門。師召曰：座主！主回首，師曰：是甚麽？主亦無對。師曰：這鈍根阿師。洪州廉使問曰：喫酒肉卽是，不喫卽是？師曰：若喫是中丞禄，不喫是中丞福。
師入室弟子一百三十九人，各爲一方宗主，轉化無窮。師於貞元四年正月中，登建昌石門山，於林中經行，見洞壑平坦。謂侍者曰：吾之朽質，當於來月歸兹地矣。言訖而回。既而示疾，院主問：和尚近日尊候如何？師曰：日面佛，月面佛。二月一日沐浴，跏趺入滅。元和中，謚大寂禪師，塔曰大莊嚴。
洪州百丈山懷海禪師者，福州長樂人也。姓王氏。丱歲離塵，三學該練。屬大寂闡化江西，乃傾心依附，與西堂智藏、南泉普願同號入室。時三大士爲角立焉。師侍馬祖行次，見一羣野鴨飛過。祖曰：是甚麽？師曰：野鴨子。祖曰：甚處去也？師曰：飛過去也。祖遂把師鼻扭，負痛失聲。祖曰：又道飛過去也。師於言下有省。却歸侍者寮，哀哀大哭。同事問曰：汝憶父母邪？師曰：無。曰：被人駡邪？師曰：無。曰：哭作甚麽？師曰：我鼻孔被大師扭得痛不徹。同事曰：有甚因緣不契？師曰：汝問取和尚去。同事問大師曰：海侍者有何因緣不契，在寮中哭。告和尚爲某甲説。大師曰：是伊會也。汝自問取他。同事歸寮曰：和尚道汝會也，教我自問汝。師乃呵呵大笑。同事曰：適來哭，如今爲甚却笑？師曰：適來哭，如今笑。同事罔然。次日，馬祖陞堂，衆纔集，師出卷却席。祖便下座。師隨至方丈。祖曰：我適來未曾説話，汝爲甚便卷却席？師曰：昨日被和尚扭得鼻頭痛。祖曰：汝昨日向甚處留心？師曰：鼻頭今日又不痛也。祖曰：汝深明昨日事。師作禮而退。
師再參，侍立次。祖目視繩牀角拂子。師曰：卽此用，離此用？祖曰：汝向後開兩片皮，將何爲人？師取拂子竪起。祖曰：卽此用，離此用？師挂拂子於舊處。祖振威一喝，師直得三日耳聾。自此雷音將震，檀信，請於洪州新吴界，住大雄山以居處。巖巒峻極，故號百丈。既處之，未朞月，參玄之賓，四方麏至。潙山黄檗當其首。一日，師謂衆曰：佛法不是小事。老僧昔被馬大師一喝，直得三日耳聾。黄檗聞舉，不覺吐舌。師曰：子已後莫承嗣馬祖去麽？檗曰：不然。今日因和尚舉，得見馬祖大機之用，然且不識馬祖。若嗣馬祖，已後喪我兒孫。師曰：如是，如是！見與師齊，減師半德。見過於師，方堪傳授。子甚有超師之見。檗便禮拜。
有僧哭入法堂來。師曰：作麽？曰：父母俱喪，請師選日。師曰：明日來，一時埋却。潙山、五峯、雲巖侍立次，師問潙山：併却咽喉唇吻，作麽生道？山曰：却請和尚道。師曰：不辭向汝道，恐已後喪我兒孫。又問五峯。峯曰：和尚也須併却。師曰：無人處斫額望汝。又問雲巖。巖曰：和尚有也未？師曰：喪我兒孫。師謂衆曰：我要一人，傳語西堂，阿誰去得？五峯曰：某甲去。師曰：汝作麽生傳語？峯曰：待見西堂，卽道。師曰：見後道甚麽？峯曰：却來説似和尚。
師每上堂，有一老人隨衆聽法。一日衆退，唯老人不去。師問：汝是何人？老人曰：某非人也。於過去迦葉佛時，曾住此山，因學人問：大修行人還落因果也無？某對云：不落因果。遂五百生墮野狐身，今請和尚代一轉語，貴脱野狐身。師曰：汝問。老人曰：大修行人還落因果也無？師曰：不昧因果。老人於言下大悟，作禮曰：某已脱野狐身，住在山後。敢乞依亡僧津送。師令維那白椎告衆，食後送亡僧。大衆聚議，一衆皆安，湼槃堂又無病人，何故如是？食後師領衆至山後巖下，以杖挑出一死野狐，乃依法火葬。師至晚上堂，舉前因緣。黄檗便問：古人錯祗對一轉語，墮五百生野狐身。轉轉不錯，合作箇甚麽？師曰：近前來！向汝道。檗近前，打師一掌。師拍手笑曰：將謂胡鬚赤，更有赤鬚胡。時潙山在會下作典座。司馬頭陀舉野狐話問典座：作麽生？座撼門扇三下。司馬曰：太麄生。座曰：佛法不是這箇道理。問：如何是奇特事？師曰：獨坐大雄峯。僧禮拜，師便打。
上堂：靈光獨耀，迥脱根塵。體露真常，不拘文字。心性無染，本自圓成。但離妄緣，卽如如佛。問：如何是佛？師曰：汝是阿誰？曰：某甲。師曰：汝識某甲否？曰：分明箇。師乃舉起拂子曰：汝還見麽？曰：見。師乃不語。普請钁地次，忽有一僧聞皷鳴，舉起钁頭，大笑便歸。師曰：俊哉！此是觀音入理之門。師歸院，乃唤其僧問：適來見甚麽道理，便恁麽？曰：適來肚飢，聞皷聲，歸喫飯。師乃笑。問：依經解義，三世佛寃。離經一字，如同魔説時如何？師曰：固守動静，三世佛寃。此外别求，卽同魔説。因僧問西堂：有問有答卽且置，無問無答時如何？堂曰：怕爛却那。師聞舉，乃曰：從來疑這箇老兄。曰：請和尚道。師曰：一合相不可得。師謂衆曰：有一人長不喫飯不道饑，有一人終日喫飯不道飽。衆無對。雲巖問：和尚每日區區爲阿誰？師曰：有一人要。巖曰：因甚麽不教伊自作。師曰：他無家活。
問：如何是大乘頓悟法要？師曰：汝等先歇諸緣，休息萬事。善與不善，世出世間，一切諸法，莫記憶，莫緣念，放捨身心，令其自在。心如木石，無所辨别。心無所行，心地若空，慧日自現，如雲開日出相似。但歇一切攀緣，貪嗔愛取，垢淨情盡。對五欲八風不動，不被見聞覺知所縛，不被諸境所惑，自然具足神通妙用，是解脱人。對一切境，心無静亂，不攝不散，透過一切聲色，無有滯礙，名爲道人。善惡是非俱不運用，亦不愛一法，亦不捨一法，名爲大乘人。不被一切善惡、空有、垢淨、有爲無爲、世出世間、福德智慧之所拘繫，名爲佛慧。是非好醜、是理非理，諸知見情盡，不能繫縛，處處自在，名爲初發心菩薩，便登佛地。問：對一切境，如何得心如木石去？師曰：一切諸法，本不自言空，不自言色，亦不言是非垢淨，亦無心繫縛人。但人自虚妄計著，作若干種解會，起若干種知見，生若干種愛畏。但了諸法不自生，皆從自己一念，妄想顛倒，取相而有知。心與境本不相到，當處解脱，一一諸法當處寂滅，當處道場。又本有之性不可名目，本來不是凡不是聖，不是垢淨，亦非空有，亦非善惡，與諸染法相應，名人天二乘界。若垢淨心盡，不住繫縛，不住解脱，無一切有爲無爲縛脱心量處，於生死其心自在，畢竟不與諸妄虚幻、塵勞藴界、生死諸入和合，迥然無寄，一切不拘，去留無礙。往來生死，如門開相似。夫學道人，若遇種種苦樂，稱意不稱意事，心無退屈，不念名聞利養衣食，不貪功德利益，不爲世間諸法之所滯礙，無親無愛，苦樂平懷，麄衣遮寒，糲食活命，兀兀如愚如聾，稍有相應分。若於心中廣學知解，求福求智，皆是生死，於理無益，却被知解境風之所漂溺，還歸生死海裏。佛是無求人，求之卽乖；理是無求理，求之卽失。若著無求，復同於有求。若著無爲，復同於有爲。故經云：不取於法，不取非法，不取非非法。又云：如來所得法，此法無實無虚。若能一生心如木石相似，不被陰界五欲八風之所漂溺，卽生死因斷，去住自由。不爲一切有爲因界所縛，不被有漏所拘。他時還以無因縛爲因，同事利益。以無著心應一切物，以無礙慧解一切縛。亦云應病與藥。問：如今受戒，身口清淨，已具諸善，得解脱否？師曰：少分解脱，未得心解脱，亦未得一切處解脱。曰：如何是心解脱及一切處解脱？師曰：不求佛法僧，乃至不求福智知解等。垢淨情盡，亦不守此無求爲是，亦不住盡處，亦不欣天堂、畏地獄，縛脱無礙，卽身心及一切處皆名解脱。汝莫言有少分戒，身口意淨，便以爲了。不知河沙戒定慧門、無漏解脱，都未涉一毫在。努力向前，須猛究取，莫待耳聾眼暗，面皺髮白，老苦及身，悲愛纏綿，眼中流淚，心裏慞惶，一無所據，不知去處。到恁麽時節，整理手脚不得也。縱有福智、名聞、利養，都不相救。爲心眼未開，唯念諸境，不知返照，復不見佛道。一生所有善惡業緣，悉現於前，或忻或怖，六道五藴，俱時現前。盡敷嚴好舍宅，舟船車轝，光明顯赫，皆從自心貪愛所現。一切惡境，皆變成殊勝之境。但隨貪愛重處，業識所引，隨著受生，都無自由分。龍畜良賤，亦揔未定。
問：如何得自由分？師曰：如今得卽得。或對五欲八風，情無取舍，慳嫉貪愛，我所情盡，垢淨俱亡。如日月在空，不緣而照。心心如木石，念念如救頭。然亦如香象渡河，截流而過，更無疑滯。此人天堂地獄所不能攝也。夫讀經看教，語言皆須宛轉歸就自己。但是一切言教，祇明如今鑒覺自性，但不被一切有無諸境轉，是汝導師。能照破一切有無諸境，是金剛慧。卽有自由獨立分。若不能恁麽會得，縱然誦得十二韋陁典，祇成增上慢，却是謗佛，不是修行。但離一切聲色，亦不住於離，亦不住於知解，是修行讀經看教。若准世間是好事，若向明理人邊數，此是壅塞人。十地之人脱不去，流入生死河。但是三乘教，皆治貪瞋等病，祇如今念念若有貪瞋等病，先須治之，不用求覓義句知解。知解屬貪，貪變成病。祇如今但離一切有無諸法，亦離於離，透過三句外，自然與佛無差。既自是佛，何慮佛不解語。祇恐不是佛，被有無諸法縛，不得自由。以理未立，先有福智，被福智載去，如賤使貴。不如先立理，後有福智。若要福智，臨時作得。撮土成金，撮金爲土，變海水爲酥酪，破须彌爲微塵，攝四大海水入一毛孔。於一義作無量義，於無量義作一義。伏惟珎重。
師有時説法竟，大衆下堂，乃召之。大衆回首，師曰：是甚麽？師兒時隨母入寺拜佛，指佛像問母：此是何物？母曰：是佛。師曰：形容似人無異，我後亦當作焉。師凡作務執勞，必先於衆，主者不忍，密收作具而請息之。師曰：吾無德，争合勞於人？既徧求作具不獲，而亦忘飡。故有一日不作，一日不食之語流播寰宇矣。唐元和九年正月十七日歸寂，謚大智禪師，塔曰大寶勝輪。
池州南泉普願禪師者，鄭州新鄭人也。姓王氏。幼慕空宗。唐至德二年依大隗山大慧禪師受業。詣嵩嶽受具足戒。初習相部舊章，究毗尼篇聚。次遊諸講肆，歷聽楞伽、華嚴，入中百門觀，精練玄義。後扣大寂之室，頓然忘筌，得遊戲三昧。一日，爲衆僧行粥次，馬祖問：桶裏是甚麽？師曰：這老漢合取口作恁麽語話。祖便休。自餘，同參之流無敢詰問。貞元十一年憇錫於池陽，自建禪齋，不下南泉三十餘載。大和初，宣城廉使陸公亘嚮師道風，遂與監軍同請下山，伸弟子之禮，大振玄綱。自此學徒不下數百，言滿諸方，目爲郢匠。
上堂：然燈佛道了也。若心相所思，出生諸法，虚假不實，何以故？心尚無有，云何出生諸法？猶如形影，分别虚空。如人取聲，安置篋中。亦如吹網，欲令氣滿。故老宿云：不是心，不是佛，不是物，且教你兄弟行履。據説十地菩薩住首楞嚴三昧，得諸佛秘密法藏，自然得一切禪定解脱神通妙用。至一切世界，普現色身，或示現成等正覺，轉大法輪，入湼槃，使無量入毛孔。演一句經無量劫，其義不盡，教化無量億千衆生得無生法忍。尚唤作所知愚、極微細所知愚，與道全乖。大難，大難！珍重！
上堂：道箇如如早是變了也。今時師僧須向異類中行。歸宗曰：雖行畜生行，不得畜生報。師曰：孟八郎漢又恁麽去也？上堂：文殊、普賢昨夜三更相打，每人與二十棒，趁出院去也！趙州曰：和尚棒教誰喫？師曰：且道王老師過在甚處？州禮拜而出。師因至莊所，莊主預備迎奉。師曰：老僧居常出入，不與人知，何得排辦如此？莊主曰：昨夜土地報道。和尚今日來。師曰：王老師修行無力，被鬼神覷見。侍者便問：和尚既是善知識，爲甚麽被鬼神覷見？師曰：土地前更下一分飯。師有時曰：江西馬祖説卽心卽佛，王老師不恁麽道，不是心，不是佛，不是物。恁麽道還有過麽？趙州禮拜而出。時有一僧隨問趙州曰：上座禮拜便出，意作麽生？州曰：汝却問取和尚。僧乃問：適來諗上座意作麽生？師曰：他却領得老僧意旨。
黄檗與師爲首座。一日，捧鉢向師位上坐。師入堂見，乃問曰：長老甚麽年中行道？檗曰：威音王已前。師曰：猶是王老師兒孫在。下去！檗便過第二位坐，師便休。師一日問黄檗：黄金爲世界，白銀爲壁落，此是甚麽人居處？檗曰：是聖人居處。師曰：更有一人居何國土？檗乃叉手立。師曰：道不得，何不問王老師？檗却問：更有一人居何國土？師曰：可惜許！師問黄檗：定慧等學，明見佛性，此理如何？檗曰：十二時中不依倚一物。師曰：莫是長老見處麽？檗曰：不敢。師曰：漿水錢且置，草鞋錢教阿誰還？師見僧斫木次，師乃擊木三下，僧放下斧子，歸僧堂。師歸法堂，良久却入僧堂，見僧在衣鉢下坐。師曰：賺殺人！問：師歸丈室，將何指南？師曰：昨夜三更失却牛，天明起來失却火。
師因東西兩堂争猫兒，師遇之，白衆曰：道得卽救取猫兒，道不得卽斬却也。衆無對，師便斬之。趙州自外歸，師舉前語示之。州乃脱履安頭上而出。師曰：子若在，卽救得猫兒也。師在方丈，與杉山向火次。師曰：不用指東指西，直下本分事道來。山插火箸叉手。師曰：雖然如是，猶較王老師一線道。有僧問訊，叉手而立。師曰：太俗生！其僧便合掌。師曰：太僧生！僧無對。一僧洗鉢次，師乃奪却鉢。其僧空手而立。師曰：鉢在我手裏，汝口喃喃作麽？僧無對。師因入菜園，見一僧，師乃將瓦子打之。其僧回顧，師乃翹足。僧無語。師便歸方丈，僧隨後入，問訊曰：和尚適來擲瓦子打某甲，豈不是警覺某甲？師曰：翹足又作麽生？僧無對。
上堂：王老師賣身去也，還有人買麽？一僧出曰：某甲買。師曰：不作貴，不作賤，汝作麽生買？僧無對。師與歸宗、麻谷同去參禮南陽國師。師於路上畫一圓相曰：道得卽去。宗便於圓相中坐。谷作女人拜。師曰：恁麽則不去也。宗曰：是甚麽心行？師乃相唤便回，更不去禮國師。師在山上作務，僧問：南泉路向甚麽處去？師拈起鐮子曰：我這茆鐮子，三十錢買得。曰：不問茆鐮子。南泉路向甚麽處去？師曰：我使得正快！有一座主辭師，師問：甚麽處去？對曰：山下去。師曰：第一不得謗王老師。對曰：争敢謗和尚！師乃噴嚏曰：多少！主便出去。師一日掩方丈門，將灰圍却門外。曰：若有人道得，卽開。或有祗對，多未愜師意。趙州曰：蒼天！師便開門。師翫月次，僧問：幾時得似這箇去？師曰：王老師二十年前，亦恁麽來。曰：卽今作麽生？師便歸方丈。陸亘大夫問：弟子從六合來，彼中還更有身否？師曰：分明記取，舉似作家。曰：和尚不可思議，到處世界成就。師曰：適來總是大夫分上事。陸異日謂師曰：弟子亦薄會佛法。師便問：大夫十二時中作麽生？曰：寸絲不挂。師曰：猶是堦下漢。師又曰：不見道，有道君王不納有智之臣。上堂次，陸大夫曰：請和尚爲衆説法。師曰：猶是堦下漢。師又曰：不見道，有道君王不納有智之臣。上堂次，陸大夫曰：請和尚爲衆説法。師曰：教老僧作麽生説？曰：和尚豈無方便？師曰：道他欠少甚麽？曰：爲甚麽有六道四生？師曰：老僧不教他。陸大夫與師見人雙陸，指骰子曰：恁麽、不恁麽、正恁麽，信彩去時如何？師拈起骰子曰：臭骨頭十八。又問：弟子家中有一片石，或時坐，或時卧，如今擬鐫作佛，還得否？師曰：得。陸曰：莫不得否？師曰：不得。趙州問：道非物外，物外非道。如何是物外道？師便打。州捉住棒曰：已後莫錯打人去。師曰：龍蛇易辨，衲子難謾。師唤院主，主應諾。師曰：佛九十日在忉利天爲母説法，時優填王思佛，請目連運神通三轉，攝匠人往彼彫佛像，秖雕得三十一相，爲甚麽梵音相雕不得？主問：如何是梵音相？師曰：賺殺人！師問維那：今日普請作甚麽？對曰：拽磨。師曰：磨從你拽，不得動著磨中心樹子。那無語。一日，有大德問師曰：卽心是佛又不得，非心非佛又不得。師意如何？師曰：大德且信卽心是佛便了，更説甚麽得與不得。秖如大德喫飯了，從東廊上西廊下，不可總問人得與不得也。師住庵時，有一僧到庵。師向伊道：我上山去作務。待齋時作飯自喫了，送一分上來。少時，其僧自作飯喫了，却一時打破家事就牀卧。師待不見來，便歸庵，見僧卧。師亦就伊邊卧。僧便起去。師住後曰：我往前住庵時，有箇靈利道者，直至如今不見。師拈起毬子問僧：那箇何似這箇？對曰：不似。師曰：甚麽處見那箇，便道不似。曰：若問某甲見處，和尚放下手中物。師曰：許你具一隻眼。陸大夫向師道：肇法師也甚奇怪，解道天地與我同根，萬物與我一體。師指庭前牡丹花曰：大夫！時人見此一株花如夢相似。陸罔測。又問：天王居何地位？師曰：若是天王，卽非地位。曰：弟子聞説天王是居初地。師曰：應以天王身得度者，卽現天王身，而爲説法。陸辭歸宣城治所。師問：大夫去彼，將何治民？曰：以智慧治民。師曰：恁麽則彼處生靈盡遭塗炭去也。師入宣州，陸大夫出迎接。指城門曰：人人盡唤作雍門，未審和尚唤作甚麽門？師曰：老僧若道，恐辱大夫風化。曰：忽然賊來時作麽生？師曰：王老師罪過。陸又問：大悲菩薩用許多手眼作甚麽？師曰：秖如國家，又用大夫作甚麽？師洗衣次，僧問：和尚猶有這箇在。師拈起衣曰：争奈這箇何！師問僧良欽：空劫中還有佛否？對曰：有。師曰：是阿誰？對曰：良欽。師曰：居何國土？欽無語。問：祖祖相傳，合傳何事？師曰：一二三四五。問：如何是古人底？師曰：待有卽道。曰：和尚爲甚麽妄語？師曰：我不妄語，盧行者却妄語。問：十二時中以何爲境？師曰：何不問王老師？曰：問了也。師曰：還曾與汝爲境麽？問：青蓮不隨風火散時是甚麽？師曰：無風火不隨是甚麽？僧無對。師問：不思善，不思惡，思總不生時，還我本來面目來。曰：無容止可露。	師問座主：你與我講經得麽？曰：某甲與和尚講經，和尚須與某甲説禪始得。師曰：不可將金彈子博銀彈子去。曰：某甲不會。師曰：汝道空中一片雲，爲復釘釘住？爲復藤纜著？問：空中有一珠，如何取得？師曰：斫竹布梯空中取。曰：空中如何布梯？師曰：汝擬作麽生取？僧辭。問曰：學人到諸方，有人問：和尚近日作麽生？未審如何祇對。師曰：但向道近日解相撲。曰：作麽生？師曰：一拍雙泯。問：父母未生時，鼻孔在甚麽處？師曰：父母已生了，鼻孔在甚麽處？師將順世，第一座問：和尚百年後向甚麽處去？師曰：山下作一頭水牯牛去。座曰：某甲隨和尚去還得也無？師曰：汝若隨我，卽須衘取一莖草來。師乃示疾，告門人曰：星翳燈幻亦久矣，勿謂吾有去來也。言訖而逝。
杭州鹽官海昌院齊安國師，海門郡人也。姓李氏。生時神光照室。後有異僧謂之曰：建無勝幢，使佛日回照者，豈非汝乎？長依本郡雲琮禪師落髮受具。後聞大寂行化於龔公山，乃振錫而造焉。師有奇相，大寂一見深器之。乃令入室，密示正法。僧問：如何是本身盧舍那？師曰：與老僧過淨瓶來。僧將淨瓶至。師曰：却安舊處著。僧送至本處，復來詰問。師曰：古佛過去久矣。有講僧來參，師問座主：藴何事業？對曰：講華嚴經。師曰：有幾種法界？曰：廣説則重重無盡，略説有四種。師竪起拂子曰：這箇是第幾種法界？主沉吟。師曰：思而知，慮而解，是鬼家活計，日下孤燈，果然失照。僧問大梅：如何是西來意？大梅曰：西來無意。師聞乃曰：一箇棺材，兩箇死漢。師一日唤侍者曰：將犀牛扇子來！者曰：破也。師曰：扇子既破，還我犀牛兒來！者無對。師一日謂衆曰：虚空爲皷，須彌爲椎，甚麽人打得？衆無對。有法空禪師到，請問經中諸義。師一一答了，却曰：自禪師到來，貧道總未得作主人。法空曰：請和尚便作主人。師曰：今日夜也，且歸本位安置。明日却來。法空下去。至明旦，師令沙彌屈法空禪師。法空至，師顧沙彌曰：咄！這沙彌不了事。教屈法空禪師，屈得箇守堂家人來。法空無語。法昕院主來參，師問：汝是誰？對曰：法昕。師曰：我不識汝。昕無語。師後不疾，宴坐示滅。謚悟空禪師。
廬山歸宗寺智常禪師，上堂：從上古德，不是無知解。他高尚之士，不同常流。今時不能自成目立，虚度時光。諸子莫錯用心，無人替汝，亦無汝用心處。莫就他覓，從前秪是依他解，發言皆滯，光不透脱，秖爲目前有物。僧問：如何是玄旨？師曰：無人能會。曰：向者如何？師曰：有向卽乖。曰：不向者如何？師曰：誰求玄旨？又曰：去！無汝用心處。曰：豈無方便門，令學人得入？師曰：觀音妙智力，能救世間苦。曰：如何是觀音妙智力？師敲鼎蓋三下，曰：子還聞否？曰：聞。師曰：我何不聞？僧無語。師以棒趁下。
師嘗與南泉同行，後忽一日相别，煎茶次，南泉問曰：從來與師兄商量語句，彼此已知。此後或有人問，畢竟事作麽生？師曰：這一片地大好卓庵。泉曰：卓庵且置，畢竟事作麽生？師乃打飜茶銚，便起。泉曰：師兄喫茶了。普願未喫茶。師曰：作這箇語話，滴水也難銷。僧問：此事久遠，又如何用心？師曰：牛皮鞔露柱，露柱啾啾叫。凡耳聽不聞，諸聖呵呵笑。師因官人來，乃拈起帽子兩帶曰：還會麽？曰：不會。師曰：莫怪老僧頭風，不卸帽子。師入園取菜次，乃畫圓相，圍却一株。語衆曰：輙不得動著這箇。衆不敢動。少頃，師復來，見菜猶在，便以棒趂衆僧曰：這一隊漢，無一箇有智慧底。師問：新到甚麽處來？曰：鳳翔來。師曰：還將得那箇來否？曰：將得來。師曰：在甚麽處？僧以手從頂擎捧呈之。師卽舉手作接勢，抛向背後。僧無語。師曰：這野狐兒。
師剗草次，有講僧來參，忽有一蛇過，師以鉏斷之。僧曰：久嚮歸宗，元來是箇麄行沙門。師曰：你麄？我麄？曰：如何是麄？師竪起鉏頭。曰：如何是細？師作斬蛇勢。曰：與麽，則依而行之。師曰：依而行之且置，你甚處見我斬蛇？僧無對。雲巖來參，師作挽弓勢。巖良久，作拔劒勢。師曰：來太遟生！
上堂：吾今欲説禪，諸子總近前。大衆近前，師曰：汝聽觀音行，善應諸方所。問：如何是觀音行？師乃彈指曰：諸人還聞否？曰：聞。師曰：一隊漢向這裏覓甚麽？以棒趂出，大笑歸方丈。僧辭，師問：甚麽處去？曰：諸方學五味禪去。師曰：諸方有五味禪，我這裏秖有一味禪。曰：如何是一味禪？師便打。僧曰：會也！會也！師曰：道！道！僧擬開口，師又打。僧後到黄檗，舉前話。檗上堂曰：馬大師出八十四人，善知識問著，箇箇屙漉漉地，秖有歸宗較些子。江州刺史李㴾問：教中所言：須彌納芥子，㴾卽不疑。芥子納須彌，莫是妄譚否？師曰：人傳使君讀萬卷書籍，還是否？曰：然。師曰：摩頂至踵如椰子大，萬卷書向何處着？李俛首而已。李異日又問：一大藏教，明得箇甚麽邊事？師舉拳示之，曰：還會麽？曰：不會。師曰：這箇措大，拳頭也不識。曰：請師指示。師曰：遇人卽途中授與，不遇卽世諦流布。師以目有重瞳，遂將藥手按摩，以致兩目俱赤，世號赤眼歸宗焉。後示滅，謚至真禪師。
明州大梅山法常禪師者，襄陽人也。姓鄭氏。幼歲從師於荆州玉泉寺。初參大寂，問：如何是佛？寂曰：卽心是佛。師卽大悟，遂之四明梅子真舊隱縛茆燕處。唐貞元中，鹽官會下有僧，因採拄杖，迷路至庵所。問：和尚在此多少時？師曰：秖見四山青又黄。又問：出山路向甚麽處去？師曰：隨流去。僧歸舉似鹽官，官曰：我在江西時曾見一僧，自後不知消息，莫是此僧否？遂令僧去招之。師答以偈曰：摧殘枯木倚寒林，幾度逢春不變心。樵客遇之猶不顧，郢人那得苦追尋。一池荷葉衣無盡，數樹松花食有餘。剛被世人知住處，又移茅舍入深居。大寂聞師住山，乃令僧問：和尚見馬大師得箇甚麽，便住此山？師曰：大師向我道：卽心是佛。我便向這裏住。僧曰：大師近日佛法又别。師曰：作麽生？曰：又道：非心非佛。師曰：這老漢惑亂人，未有了日。任他非心非佛，我秖管卽心卽佛。其僧回舉似馬祖，祖曰：梅子熟也！龐居士聞之，欲驗師實，特去相訪。纔相見，士便問：人嚮大梅，未審梅子熟也未？師曰：熟也。你向甚麽處下口？士曰：百雜碎。師伸手曰：還我核子來。士無語。自此學者漸臻，師道彌著。
上堂：汝等諸人，各自回心達本，莫逐其末。但得其本，其末自至。若欲識本，唯了自心。此心元是一切世間、出世間法根本，故心生種種法生，心滅種種法滅。心且不附一切善惡而生，萬法本自如如。問：如何是佛法大意？師曰：蒲花柳絮，竹針麻線。夾山與定山同行，言話次，定山曰：生死中無佛，卽無生死。夾山曰：生死中有佛，卽不迷生死。互相不肯，同上山見師。夾山便舉問：未審二人見處那箇較親？師曰：一親一踈。夾山復問：那箇親？師曰：且去，明日來。夾山明日再上問，師曰：親者不問，問者不親。
新羅僧參，師問：發足甚處？曰：欲通來處，恐遭怪責。師曰：不可無來處也。曰：新羅。師曰：争怪得汝？僧作禮，師曰：是與不是，知與不知，祇是新羅國裏人。忽一日謂其徒曰：來莫可抑，往莫可追。從容間聞鼯鼠聲，乃曰：卽此物，非他物。汝等諸人，善自護持，吾今逝矣。言訖示滅。永明壽禪師讚曰：師初得道，卽心是佛。最後示徒，物非他物。窮萬法源，徹千聖骨，真化不移，何妨出没。
洛京佛光如滿禪師，唐順宗問：佛從何方來？滅向何方去？既言常住世，佛今在何處？師答曰：佛從無爲來，滅向無爲去。法身等虚空，常住無心處。有念歸無念，有住歸無住。來爲衆生來，去爲衆生去。清淨真如海，湛然體常住。智者善思惟，更勿生疑慮。帝又問：佛向王宫生，滅向雙林滅。住世四十九，又言無法説。山河與大海，天地及日月。時至皆歸盡，誰言不生滅？疑情猶若斯，智者善分别。師答曰：佛體本無爲，迷情妄分别。法身等虚空，未曾有生滅。有緣佛出世，無緣佛入滅。處處化衆生，猶如水中月。非常亦非斷，非生亦非滅。生亦未曾生，滅亦未曾滅。了見無心處，自然無法説。帝聞大悦，益重禪宗。
婺州五洩山靈默禪師，毗陵人也。姓宣氏。初謁馬祖，遂得披剃受具。後遠謁石頭，便問：一言相契卽住，不契卽去。石頭據坐，師便行，頭隨後召曰：闍黎！師回首。頭曰：從生至死，祇是這箇。回頭轉腦作麽？師言下大悟，乃拗折拄杖而棲止焉。唐貞元初，住白沙道場，復居五洩。僧問：何物大於天地？師曰：無人識得伊。曰：還可雕琢也無？師曰：汝試下手看。問：此箇門中，始終事如何？師曰：汝道目前底成來得多少時也？曰：學人不會。師曰：我此間無汝問底。曰：和尚豈無接人處？師曰：待汝求接我卽接。曰：便請和尚接。師曰：汝少欠箇甚麽？問：如何得無心去？師曰：傾山覆海晏然静，地動安眠豈采伊。元和十三年三月二十三日，沐浴焚香端坐，告衆曰：法身圓寂，示有去來。千聖同源，萬靈歸一。吾今漚散，胡假興哀。無自勞神，須存正念。若遵此命，真報吾恩。儻固違言，非吾之子。時有僧問：和尚向甚麽處去？師曰：無處去。曰：某甲何不見？師曰：非眼所覩。言畢，奄然順化。
幽州盤山寶積禪師，因於市肆行，見一客人買猪肉，語屠家曰：精底割一斤來！屠家放下刀，叉手曰：長史！那箇不是精底？師於此有省。又一日出門，見人舁喪，謌郎振鈴云：紅輪決定沉西去，未委魂靈往那方？幕下孝子哭曰：哀哀！師忽身心踴躍，歸舉似馬祖，祖印可之。住後，僧問：如何是道？師便咄！僧曰：學人未領旨。師曰：去！
上堂：心若無事，萬法不生。意絶玄機，纖塵何立？道本無體，因體而立名。道本無名，因名而得號。若言卽心卽佛，今時未入玄微。若言非心非佛，猶是指蹤極則。向上一路，千聖不傳。學者勞形，如猿捉影。
上堂：夫大道無中，復誰先後。長空絶際，何用稱量？空既如斯，道復何説？
上堂：夫心月孤圓，光吞萬象。光非照境，境亦非存。光境俱亡，復是何物？禪德譬如擲劒揮空，莫論及之不及，斯乃空輪無迹，劒刃無虧。若能如是，心心無知。全心卽佛，全佛卽人。人佛無異，始爲道矣。
上堂：禪德，可中學道，似地擎山，不知山之孤峻，如石含玉，不知玉之無瑕。若如此者，是名出家。故導師云：法本不相礙，三際亦復然。無爲無事人，猶是金鎖難。所以靈源獨耀，道絶無生。大智非明，真空無迹。真如凡聖，皆是夢言。佛及湼槃，並爲增語。禪德直須自看，無人替代。上堂：三界無法，何處求心？四大本空，佛依何住？璿璣不動，寂爾無言。覿面相呈，更無餘事。珍重！師將順世，告衆曰：有人邈得吾真否？衆將所寫真呈，皆不契師意。普化出曰：某甲邈得。師曰：何不呈似老僧。化乃打筋斗而出。師曰：這漢向後掣風狂去在！師乃奄化，謚凝寂大師。
蒲州麻谷山寶徹禪師，侍馬祖行次，問：如何是大湼槃？祖曰：急。師曰：急箇甚麽？祖曰：看水。師使扇次，僧問：風性常住，無處不周，和尚爲甚麽却摇扇？師曰：你秖知風性常住，且不知無處不周。曰：作麽生是無處不周底道理？師却摇扇。僧作禮。師曰：無用處師僧，着得一千箇，有甚麽益？問僧：甚處來？僧不審。師又問：甚處來？僧珍重！師下牀擒住曰：這箇師僧！問着便作佛法祗對。曰：大似無眼師。放手曰：放汝命，通汝氣。僧作禮，師欲扭住，僧拂袖便行。師曰：休將三歲竹，擬比萬年松。師同南泉二三人去謁徑山，路逢一婆。乃問：徑山路向甚處去？婆曰：驀直去。師曰：前頭水深過得否？婆曰：不濕脚。師又問：上岸稻得與麽好，下岸稻得與麽怯。婆曰：緫被螃蠏喫却也。師曰：禾好香。婆曰：没氣息。師又問：婆住在甚處？婆曰：祇在這裏。三人至店，婆煎茶一缾，携盞三隻至，謂曰：和尚有神通者卽喫茶。三人相顧間，婆曰：看老朽自逞神通去也。於是拈盞傾茶便行。僧問：如何是佛法大意？師默然。僧又問石霜：此意如何？霜曰：主人擎拳帶累，闍黎拖泥涉水。
湖南東寺如會禪師，始興曲江人也。初謁徑山，後參大寂。學徒既衆，僧堂牀榻爲之陷折，時稱折牀會也。自大寂去世，師常患門徒以卽心卽佛之譚誦憶不已，且謂：佛於何住，而曰卽心；心如畫師，而云卽佛。遂示衆曰：心不是佛，智不是道。劒去遠矣，爾方刻舟。時號東寺爲禪窟焉。相國崔公羣出爲湖南觀察使，見師問曰：師以何得？師曰：見性得。師方病眼，公譏曰：既云見性，其奈眼何！師曰：見性非眼，眼病何害！公稽首謝之。公見鳥雀於佛頭上放糞，乃問：鳥雀還有佛性也無？師曰：有。公曰：爲甚麽向佛頭上放糞？師曰：是伊爲甚麽不向鷂子頭上放？仰山參，師問：汝是甚處人？仰曰：廣南人。師曰：我聞廣南有鎮海明珠，是否？仰曰：是。師曰：此珠如何？仰曰：黑月卽隱，白月卽現。師曰：還將得來也無？仰曰：將得來！師曰：何不呈似老僧？仰叉手近前曰：昨到潙山，亦被索此珠，直得無言可對，無理可伸。師曰：真師子兒，善能哮吼。仰禮拜了，却入客位，具威儀，再上人事。師纔見，乃曰：已相見了也！仰曰：恁麽相見，莫不當否？師歸方丈，閉却門。仰歸，舉似潙山。潙曰：寂子是甚麽心行？仰曰：若不恁麽，争識得他？後復有人問師曰：某甲擬請和尚開堂得否？師曰：待將物裹石頭煖卽得。彼無語。唐長慶癸卯歲歸寂，謚傳明大師。
虔州西堂智藏禪師，虔化廖氏子。八歲從師，二十五具戒。有相者覩其殊表，謂之曰：骨氣非凡，當爲法王之輔佐也。師遂參禮大寂，與百丈海禪師同爲入室，皆承印記。
一日，大寂遣師詣長安，奉書于忠國師。國師問曰：汝師説甚麽法？師從東過西而立。國師曰：秖這箇更别有？師却從西過東邊立。國師曰：這箇是馬師底，仁者作麽生？師曰：早箇呈似和尚了也。尋又送書上徑山，屬連帥路嗣恭延請大寂居府，應期盛化。師回郡，得大寂付授衲袈裟，令學者親近。僧問馬祖：離四句、絶百非，請師直指西來意。祖曰：我今日勞倦，不能爲汝説得，問取智藏。其僧乃來問師。師曰：汝何不問和尚？僧曰：和尚令某甲來問上座。師曰：我今日頭痛，不能爲汝説得，問取海兄去。僧又去問海。海曰：我到這裏却不會。僧乃舉似馬祖。祖曰：藏頭白，海頭黑。馬祖一日問師曰：子何不看經？師曰：經豈異邪？祖曰：然雖如此，汝向後爲人也須得。曰：智藏病思自養，敢言爲人。祖曰：子末年必興於世。師便禮拜。馬祖滅後，師唐貞元七年，衆請開堂。李尚書嘗問僧：馬大師有甚麽言教？僧曰：大師或説卽心卽佛，或説非心非佛。李曰：揔過這邊。李却問師：馬大師有甚麽言教？師呼李翱！李應諾。師曰：皷角動也。師普請次，曰：因果歷然，争柰何！争柰何！時有僧出，以手托地。師曰：作甚麽？曰：相救！相救！師曰：大衆！這箇師僧猶較些子。僧拂袖便走。師曰：師子身中蟲，自食師子肉。僧問：有問有答，賓主歷然。無問無答時如何？師曰：怕爛却那！制空禪師謂師曰：日出太早生。師曰：正是時。師住西堂，後有一俗士問：有天堂地獄否？師曰：有。曰：有佛法僧寶否？師曰：有。更有多問，盡答言有。曰：和尚恁麽道莫錯否？師曰：汝曾見尊宿來邪？曰：某甲曾參徑山和尚來。師曰：徑山向汝作麽生道？曰：他道一切總無。師曰：汝有妻否？曰：有。師曰：徑山和尚有妻否？曰：無。師曰：徑山和尚道無卽得。俗士禮謝而去。師元和九年四月八日歸寂。憲宗謚大宣教禪師。穆宗重謚大覺禪師。
京兆府章敬寺懷暉禪師，泉州謝氏子。上堂：至理亡言，時人不悉。强習他事，以爲功能。不知自性元非塵境，是箇微妙大解脱門。所有鑒覺，不染不礙，如是光明，未曾休廢。曩劫至今，固無變易。猶如日輪，遠近斯照。雖及衆色，不與一切和合。靈燭妙明，非假鍛鍊。爲不了故，取於物象。但如捏目，妄起空華，徒自疲勞，枉經劫數。若能返照，無第二人。舉措施爲，不虧實相。僧問：心法雙亡，指歸何所？師曰：郢人無汙，徒勞運斤。曰：請師不返之言。師曰：卽無返句。百丈和尚令僧來候，師上堂次，展坐具，禮拜了，起來拈師一隻靸鞋，以衫袖拂却塵了，倒覆向下。師曰：老僧罪過！或問：祖師傳心地法門，爲是真如心，妄想心，非真非妄心？爲是三乘教外别立心？師曰：汝見目前虚空麽？曰：信知常在目前，人自不見。師曰：汝莫認影像？曰：和尚作麽生？師以手撥空三下，曰：作麽生卽是？師曰：汝向後會去在！有僧來，遶師三匝，振錫而立。師曰：是！是！其僧又到南泉，亦遶南泉三匝，振錫而立。泉曰：不是！不是！此是風力所轉，終成敗壞。僧曰：章敬道是，和尚爲甚麽道不是？泉曰：章敬卽是，是汝不是。小師行脚回，師問曰：汝離此間多少年邪？曰：離和尚左右將及八年。師曰：辦得箇甚麽？小師於地畫一圓相。師曰：秖這箇，更别有？小師乃畫破圓相，便禮拜。師曰：不是！不是！僧問：四大五藴身中，阿那箇是本來佛性？師乃呼僧名，僧應諾。師良久曰：汝無佛性。唐元和十三年示滅，謚大覺禪師。
越州大珠慧海禪師，建州朱氏子。依越州大雲寺智和尚受業。初參馬祖，祖問：從何處來？曰：越州大雲寺來。祖曰：來此擬須何事？曰：來求佛法。祖曰：我這裏一物也無，求甚麽佛法？自家寶藏不顧，抛家散走作麽！曰：阿那箇是慧海寶藏？祖曰：卽今問我者，是汝寶藏。一切具足，更無欠少，使用自在，何假外求？師於言下，自識本心。不由知覺，踊躍禮謝。師事六載後，以受業師老，遽歸奉養，乃晦迹藏用，外示癡訥。自撰頓悟入道要門論一卷。法姪玄晏竊出江外，呈馬祖。祖覽訖，告衆曰：越州有大珠，圓明光透自在，無遮障處也。衆中有知師姓朱者，相推來越尋訪依附，師謂曰：禪客！我不會禪，並無一法可示於人。不勞久立，且自歇去。時學侣漸多，日夜叩激，事不得已，隨問隨答，其辯無礙。時有法師數人來謁，曰：擬伸一問，師還對否？師曰：深潭月影，任意撮摩。問：如何是佛？師曰：清譚對面，非佛而誰？衆皆茫然。僧良久，又問：師説何法度人？師曰：貧道未曾有一法度人。曰：禪師家渾如此。師却問：大德説何法度人？曰：講金剛經。師曰：講幾座來？曰：二十餘座。師曰：此經是阿誰説！僧抗聲曰：禪師相弄，豈不知是佛説邪？師曰：若言如來有所説法，則爲謗佛。是人不解我所説義。若言此經不是佛説，則是謗經。請大德説看！僧無對。師少頃，又問：經云：若以色見我，以音聲求我，是人行邪道，不能見如來。大德且道：阿那箇是如來？曰：某甲到此却迷去！師曰：從來未悟，説甚却迷？曰：請禪師爲説。師曰：大德講經二十餘座，却不識如來！僧禮拜曰：願垂開示。師曰：如來者，是諸法如義，何得忘却？曰：是諸法如義。師曰：大德！是亦未是？曰：經文分明，那得未是？師曰：大德如否？曰：如。師曰：木石如否？曰：如。師曰：大德如同木石如否？曰：無二。師曰：大德與木石何别？僧無對。良久，却問：如何得大湼槃？師曰：不造生死業。曰：如何是生死業？師曰：求大湼槃，是生死業。捨垢取淨，是生死業。有得有證，是生死業。不脱對治門，是生死業。曰：云何卽得解脱？師曰：本自無縛，不用求解。直用直行，是無等等。曰：禪師如和尚者，實謂希有。禮謝而去。
有行者問：卽心卽佛，那箇是佛？師曰：汝疑那箇不是佛，指出看！者無對。師曰：達卽徧境是，不悟永乖踈。律師法明謂師曰：禪師家，多落空。師曰：却是座主家落空。明大驚曰：何得落空？師曰：經論是紙墨文字，紙墨文字者，俱是空設，於聲上建立名句等法，無非是空。座主執滯教體，豈不落空？明曰：禪師落空否？師曰：不落空。明曰：何得却不落空？師曰：文字等皆從智慧而生，大用現前，那得落空！明曰：故知一法不達，不名悉達。師曰：律師不唯落空，兼乃錯會名言。明作色曰：何處是錯處？師曰：未辨華竺之音，如何講説？明曰：請禪師指出錯處！師曰：豈不知悉達是梵語邪？明雖省過，而心猶憤然。又曰：夫經律論是佛語，讀誦依教奉行，何故不見性？師曰：如狂狗趁塊，師子齩人。經律論是性用，讀誦者是性法。明曰：阿彌陀佛有父母及姓否？師曰：阿彌陀姓憍尸迦，父名月上，母名殊勝妙顔。明曰：出何教文？師曰：出鼓音王經。法明禮謝，讚歎而退。
有三藏法師問：真如有變易否？師曰：有變易。藏曰：禪師錯也。師却問三藏：有真如否？曰：有。師曰：若無變易，決定是凡僧也。豈不聞善知識者，能回三毒爲三聚淨戒，回六識爲六神通，回煩惱作菩提，回無明爲大智。真如若無變易，三藏真是自然外道也。藏曰：若爾者，真如卽有變易也。師曰：若執真如有變易，亦是外道。曰：禪師適來説真如有變易，如今又道不變易，如何卽是的當？師曰：若了了見性者，如摩尼珠現色，説變亦得，説不變亦得。若不見性人，聞説真如變易，便作變易解會，説不變易，便作不變易解會。藏曰：故知南宗實不可測。有道流問：世間還有法過於自然否？師曰：有。曰：何法過得？師曰：能知自然者。曰：元氣是道不？師曰：元氣自元氣，道自道。曰：若如是者，則應有二也。師曰：知無兩人。又問：云何爲邪？云何爲正？師曰：心逐物爲邪，物從心爲正。
源律師問：和尚修道，還用功否？師曰：用功。曰：如何用功？師曰：饑來喫飯，困來卽眠。曰：一切人總如是，同師用功否？師曰：不同。曰：何故不同？師曰：他喫飯時不肯喫飯，百種須索；睡時不肯睡，千般計較。所以不同也。律師杜口。
韞光大德問：禪師自知生處否？師曰：未曾死，何用論生？知生卽是無生。法無離生，法有無生。祖師曰：當生卽不生。曰：不見性人，亦得如此否？師曰：自不見性，不是無性。何以故，見卽是性，無性不能見。識卽是性，故名識性。了卽是性，唤作了性。能生萬法，唤作法性，亦名法身。馬嗚祖師云：所言法者，謂衆生心，若心生故，一切法生。若心無生，法無從生，亦無名字。迷人不知法身無象，應物現形，遂唤青青翠竹，緫是法身，鬱鬱黄華，無非般若。黄華若是般若，般若卽同無情。翠竹若是法身，法身卽同草木。如人喫筍，應緫喫法身也。如此之言，寧堪齒録。對面迷佛，長刧希求，全體法中，迷而外覓。是以解道者，行住坐卧，無非是道。悟法者，縱横自在，無非是法。光又問：太虚能生靈智否？真心緣於善惡否？貪欲人是道否？執是執非人向後心通否？觸境生心人有定否？住寂寞人有慧否？懷傲物人有我否？執空執有人有智否？尋文取證人、苦行求佛人、離心求佛人、執心是佛人，此智稱道否？請禪師一一爲説。師曰：太虚不生靈智。真心不緣善惡。嗜欲深者機淺。是非交争者未通。觸境生心者少定。寂寞忘機者慧沉。傲物高心者我壯。執空執有者皆愚。尋文取證者益滯。苦行求佛者俱迷。離心求佛者外道。執心是佛者爲魔。曰：若如是，畢竟無所有也。師曰：畢竟是大德，不是畢竟無所有。光踊躍禮謝而去。問：儒、釋、道三教同異如何？師曰：大量者用之卽同，小機者執之卽異。總從一性上起用，機見差别成三。迷悟由人，不在教之同異也。
洪州百丈山惟政禪師，有老宿見日影透窻，問師：爲復窻就日，日就窻？師曰：長老房中有客，歸去好！師問南泉：諸方善知識，還有不説似人底法也無？曰：有。師曰：作麽生？曰：不是心，不是佛，不是物。師曰：恁麽則説似人了也。曰：某甲卽恁麽，和尚作麽生？師曰：我又不是善知識，争知有説不説底法？曰：某甲不會，請和尚説。師曰：我太煞，與汝説了也！僧問：如何是佛佛道齊？師曰：定也。師因入京，路逢官人喫飯，忽見驢鳴。官人召曰：頭陀！師舉頭，官人却指驢，師却指官人。
洪州泐潭法會禪師，問馬祖：如何是祖師西來意？祖曰：低聲！近前來，向汝道！師便近前，祖打一摑曰：六耳不同謀，且去。來日來。師至來日，獨入法堂曰：請和尚道。祖曰：且去！待老漢上堂出來問，與汝證明。師忽有省，遂曰：謝大衆證明。乃繞法堂一匝，便去。
池州杉山智堅禪師，初與歸宗、南泉行脚時，路逢一虎，各從虎邊過了。泉問歸宗：適來見虎似箇甚麽？宗曰：似箇猫兒。宗却問師，師曰：似箇狗子。又問南泉，泉曰：我見是箇大虫。師喫飯次，南泉收生飯，乃曰：生聻！師曰：無生。泉曰：無生猶是末。泉行數步，師召曰：長老！泉回頭曰：作麽？師曰：莫道是末。普請擇蕨次，南泉拈起一莖曰：這箇大好供養。師曰：非但這箇，百味珍羞，他亦不顧。泉曰：雖然如是，箇箇須嘗過始得。僧問：如何是本來身？師曰：舉世無相似。
洪州泐潭惟建禪師，一日在法堂後坐禪。馬祖見，乃吹師耳，兩吹師起。見是祖，却復入定。祖歸方丈，令侍者持一椀茶與師。師不顧，便自歸堂。
澧州茗谿道行禪師，嘗曰：吾有大病，非世所醫。僧問：如何修行？師曰：好箇阿師！莫客作。曰：畢竟如何？師曰：安置卽不堪。問：如何是正修行路？師曰：湼槃後有。曰：如何是湼槃後有？師曰：不洗面。曰：學人不會。師曰：無面得洗。
撫州石鞏慧藏禪師，本以弋獵爲務，惡見沙門。因逐鹿從馬祖庵前過，祖乃逆之。師遂問：還見鹿過否？祖曰：汝是何人？曰：獵者。祖曰：汝解射否？曰：解射。祖曰：汝一箭射幾箇？曰：一箭射一箇。祖曰：汝不解射。曰：和尚解射否？祖曰：解射。曰：一箭射幾箇？祖曰：一箭射一羣。曰：彼此生命，何用射他一羣？祖曰：汝既知如是，何不自射？曰：若教某甲自射，直是無下手處。祖曰：這漢曠刼無明煩惱，今日頓息。師擲下弓箭，投祖出家。一日，在厨作務次，祖問：作甚麽？曰：牧牛。祖曰：作麽生牧？曰：一回入草去，驀鼻拽將回。祖曰：子真牧牛。師便休。師住後常以弓箭接機。師問西堂：汝還解捉得虚空麽？堂曰：捉得。師曰：作麽生捉？堂以手撮虚空。師曰：汝不解捉。堂却問：師兄作麽生捉？師把西堂鼻孔拽，堂作忍痛聲曰：太煞！拽人鼻孔，直欲脱去。師曰：直須恁麽捉虚空始得。衆參次，師曰：適來底甚麽處去也？有僧曰：在。師曰：在甚麽處？僧彈指一聲。問：如何免得生死？師曰：用免作甚麽？曰：如何免得？師曰：這底不生死。
江西北蘭讓禪師，湖塘亮長老問：承聞師兄畫得先師真，暫請瞻禮。師以兩手擘胷開示之。亮便禮拜。師曰：莫禮！莫禮！亮曰：師兄錯也，某甲不禮師兄。師曰：汝禮先師真那！亮曰：因甚麽教莫禮？師曰：何曾錯？
袁州南源道明禪師，上堂：快馬一鞭，快人一言。有事何不出頭來，無事各自珍重！僧問：一言作麽生？師乃吐舌云：待我有廣長舌相，卽向汝道。洞山參，方上法堂，師曰：已相見了也。山便下去。明日却上，問曰：昨日已蒙和尚慈悲，不知甚麽處是與某甲已相見處？師曰：心心無間斷，流入於性海。山曰：幾合放過。山辭，師曰：多學佛法，廣作利益。山曰：多學佛法卽不問，如何是廣作利益？師曰：一物莫違。僧問：如何是佛？師曰：不可道你是也。
忻州酈村自滿禪師，上堂：古今不異，法爾如然，更復何也。雖然如此，這箇事大有人罔措在。僧問：不落古今，請師直道。師曰：情知汝罔措。僧欲進語，師曰：將謂老僧落伊古今？曰：如何卽是。師曰：魚騰碧漢，階級難飛。曰：如何免得此過？師曰：若是龍形，誰論高下！僧禮拜，師曰：苦哉！屈哉！誰人似我。上堂：除却日明夜暗，更説甚麽即得！珍重。問：如何是無諍之句？師曰：喧天動地。
朗州中邑洪恩禪師，每見僧來，拍口作和和聲。仰山謝戒，師亦拍口作和和聲。仰從西過東，師又拍口作和和聲。仰從東過西，師又拍口作和和聲。仰當中而立，然後謝戒，師曰：甚麽處得此三昧？仰曰：於曹谿印子上脱來。師曰：汝道曹谿用此三昧接甚麽人？仰曰：接一宿覺。仰曰：和尚甚處得此三昧？師曰：我於馬大師處得此三昧。仰問：如何得見佛性義？師曰：我與汝説箇譬喻：如一室有六窻，内有一獮猴，外有獼猴從東邊唤猩猩，猩猩卽應，如是六窻俱唤俱應。仰山禮謝，起曰：適蒙和尚譬喻，無不了知。更有一事：秖如内獮猴睡著，外獮猴欲與相見，又且如何？師下繩牀，執仰山手作舞曰：猩猩與汝相見了！譬如蟭螟蟲，在蚊子眼睫上作窠，向十字街頭叫云：土曠人稀，相逢者少。
洪州泐潭常興禪師，僧問：如何是曹谿門下客？師曰：南來燕。曰：學人不會。師曰：養羽候秋風。問：如何是宗乘極則事？師曰：秋雨草離披。南泉至，見師面壁，乃拊師背。師問：汝是阿誰？曰：普願。師曰：如何？曰：也尋常。師曰：汝何多事！
汾州無業禪師，商州上洛杜氏子，母李氏聞空中言：寄居得否？乃覺有娠。誕生之夕，神光滿室。甫及丱歲，行必直視，坐卽跏趺。九歲，依開元寺志本禪師受大乘經，五行俱下，諷誦無遺。十二落髮，二十受具戒於襄州幽律師，習四分律疏，纔終，便能敷演。每爲衆僧講湼槃大部，冬夏無廢。後聞馬大師禪門鼎盛，特往瞻禮。祖覩其狀貌奇偉，語音如鐘，乃曰：巍巍佛堂，其中無佛。師禮跪而問曰：三乘文學，粗窮其旨，常聞禪門卽心是佛，實未能了。祖曰：秖未了底心卽是，更無别物。師曰：如何是祖師西來密傳心印？祖曰：大德正閙在，且去，别時來。師纔出，祖召曰：大德！師回首。祖曰：是甚麽？師便領悟，乃禮拜。祖曰：這鈍漢禮拜作麽？自得旨後，詣曹溪禮祖塔，及廬嶽天台，徧尋聖迹。後住開元精舍，學者致問，多荅之曰：莫妄想。唐憲宗屢召，師皆辭疾不赴。暨穆宗卽位，思一瞻禮，乃命兩街僧録靈阜等齎詔迎請。至彼作禮曰：皇上此度恩旨，不同常時，願和尚且順天心，不可言疾也。師微笑曰：貧道何德，累煩世主？且請前行，吾從别道去矣。乃澡身剃髮，至中夜告弟子惠愔等曰：汝等見聞覺知之性，與太虚同壽，不生不滅。一切境界，本自空寂，無一法可得。迷者不了，卽爲境惑。一爲境惑，流轉不窮。汝等當知，心性本自有之，非因造作，猶如金剛不可破壞。一切諸法，如影如響，無有實者。經云：唯此一事實，餘二則非真。常了一切空，無一物當情。是諸佛用心處，汝等勤而行之。言訖，跏趺而逝。荼毗日，祥雲五色，異香四徹，所獲舍利璨若珠玉。弟子等貯以金缾，葬于石塔。當長慶三年，謚大達國師。
澧州大同廣澄禪師，僧問：如何得六根滅去？師曰：輪劒擲空，無傷於物。問：如何是本來人？師曰：共坐不相識。曰：恁麽則學人禮謝去也。師曰：暗寫愁腸寄與誰！
信州鵝湖大義禪師，衢州須江徐氏子。唐憲宗嘗詔入内，於麟德殿論義。有法師問：如何是四諦？師曰：聖上一帝，三帝何在？又問：欲界無禪，禪居色界，此土憑何而立？禪師曰：法師祇知欲界無禪，不知禪界無欲。曰：如何是禪？師以手點空。法師無對。帝曰：法師講無窮經論，祇這一點，尚不柰何。師却問諸碩德曰：行住坐卧，畢竟以何爲道？有對：知者是道。師曰：不可以智知，不可以識識。安得知者是乎？有對：無分别者是。師曰：善能分别諸法相，於第一義而不動，安得無分别是乎？有對：四禪八定是。師曰：佛身無爲，不墮諸數，安在四禪八定邪？衆皆杜口。師却舉順宗問尸利禪師：大地衆生如何得見性成佛？利曰：佛性猶如水中月，可見不可取。因謂帝曰：佛性非見必見，水中月如何攫取？帝乃問：何者是佛性？師對曰：不離陛下所問。帝默契真宗，益加欽重。
有一僧乞置塔，李翺尚書問曰：教中不許將屍塔下過，又作麽生？僧無對。僧却問師，師曰：他得大闡提。元和十三年歸寂。謚慧覺禪師。
伊闕伏牛山自在禪師，吴興李氏子。初依國一禪師，受具後參馬祖發明心地。祖令送書與忠國師。國師曰：馬大師以何法示徒？曰：卽心卽佛。國師曰：是甚麽語話！良久又問曰：此外更有何言教？師曰：非心非佛。或曰不是心，不是佛，不是物。國師曰：猶較些子。師曰：馬大師卽恁麽，未審和尚此間如何？國師曰：三點如流水，曲似刈禾鎌。師後居伏牛山。上堂曰：卽心卽佛，是無病求藥句。非心非佛，是藥病對治句。僧問：如何是脱灑底句？師曰：伏牛山下古今傳。示滅於隨州開元寺。
京兆興善寺惟寬禪師，衢州信安祝氏子。年十三，見殺生者，䀌然不忍食，乃求出家。初習毗尼，修止觀，後參大寂，乃得心要。唐貞元六年，始行化於吴越間。八年至鄱陽，山神求受八戒。十三年，止嵩山少林寺。僧問：如何是道？師曰：大好山。曰：學人問道，師何言好山？師曰：汝祇識好山，何曾達道？問：狗子還有佛性否？師曰：有。曰：和尚還有否？師曰：我無。曰：一切衆生皆有佛性，和尚因何獨無？師曰：我非一切衆生。曰：既非衆生，莫是佛否？師曰：不是佛。曰：究竟是何物？師曰：亦不是物。曰：可見可思否？師曰：思之不及，議之不得，故曰不可思議。元和四年憲宗詔至闕下，侍郎白居易嘗問曰：既曰禪師，何以説法？師曰：無上菩提者，被於身爲律，説於口爲法，行於心爲禪。應用者三，其致一也。譬如江湖淮漢，在處立名。名雖不一，水性無二。律卽是法，法不離禪。云何於中妄起分别？曰：既無分别，何以修心？師曰：心本無損傷，云何要修理？無論垢與淨，一切勿念起。曰：垢卽不可念，淨無念可乎？師曰：如人眼睛上，一物不可住。金屑雖珎寶，在眼亦爲病。曰：無修無念，又何異凡夫邪？師曰：凡夫無明，二乘執著，離此二病，是曰真修。真修者不得勤，不得忘。勤卽近執著，忘卽落無明。此爲心要云爾。
僧問：道在何處？師曰：秖在目前。曰：我何不見？師曰：汝有我故，所以不見。曰：我有我故卽不見，和尚還見否？師曰：有汝有我，展轉不見。曰：無我無汝還見否？師曰：無汝無我，阿誰求見？元和十二年二月晦日，陞堂説法訖，就化。謚大徹禪師。
鄂州無等禪師，尉氏人也。出家於龔公山，密受心要。出住隨州土門。一日謁州牧王常侍，辭退將出門，牧召曰：和尚！師回顧。牧敲柱三下。師以手作圓相，復三撥之，便行。後住武昌大寂寺。一日大衆晚參，師見人人上來師前道不審，迺謂衆曰：大衆，適來聲向甚麽處去也？有一僧竪起指頭。師曰：珍重。其僧至來朝上參，師乃轉身面壁而卧，佯作呻吟聲曰：老僧三兩日來，不多安樂。大德身邊有甚麽藥物，與老僧些。小僧以手拍淨缾曰：這箇淨缾甚麽處得來？師曰：這箇是老僧底。大德底在甚麽處？曰：亦是和尚底，亦是某甲底。
潭州三角山總印禪師，僧問：如何是三寶？師曰：禾、麥、豆。曰：學人不會。師曰：大衆欣然奉持。上堂：若論此事，貶上眉毛，早已蹉過也。麻谷便問：貶上眉毛卽不問，如何是此事？師曰：蹉過也。谷乃掀倒禪牀，師便打。
池州魯祖山寶雲禪師，僧問：如何是諸佛師？師曰：頭上有寶冠者不是。曰：如何卽是？師曰：頭上無寶冠。洞山來參，禮拜，起，侍立，少頃而出，却再入來。師曰：秖恁麽，秖恁麽，所以如此。山曰：大有人不肯。師曰：作麽取汝口辯？山便禮拜。僧問：如何是不言言？師曰：汝口在甚麽處？曰：無口。師曰：將甚麽喫飯？僧無對。師尋常見僧來，便面壁。南泉聞曰：我尋常向師僧道，向佛未出世時會取，尚不得一箇半箇？他恁麽驢年去！
常州芙蓉山太毓禪師，金陵范氏子。因行食到龐居士前。士擬接，師乃縮手曰：生心受施，淨名早訶。去此一機，居士還甘否？士曰：當時善現，豈不作家？師曰：非關他事。士曰：食到口邊，被他奪却。師乃下食。士曰：不消一句。士又問：馬大師著實爲人處，還分付吾師否？師曰：某甲尚未見他，作麽生知他著實處？士曰：祇此見知，也無討處。師曰：居士也不得一向言説。士曰：一向言説，師又失宗；若作兩向三向，師還開得口否？師曰：直是開口不得。可謂實也。士撫掌而出。寶曆中，歸齊雲入滅。謚大寶禪師。
常州芙蓉山太毓禪師，金陵范氏子。因行食到龐居士前。士擬接，師乃縮手曰：生心受施，淨名早訶。去此一機，居士還甘否？士曰：當時善現，豈不作家？師曰：非關他事。士曰：食到口邊，被他奪却。師乃下食。士曰：不消一句。士又問：馬大師著實爲人處，還分付吾師否？師曰：某甲尚未見他，作麽生知他著實處？士曰：祇此見知，也無討處。師曰：居士也不得一向言説。士曰：一向言説，師又失宗；若作兩向三向，師還開得口否？師曰：直是開口不得。可謂實也。士撫掌而出。寶曆中，歸齊雲入滅。謚大寶禪師。
唐州紫玉山道通禪師，盧江何氏子。隨父守官泉南，因而出家。詣建陽，謁馬祖。祖尋遷龔公山，師亦隨之。祖將歸寂，謂師曰：夫玉石潤山秀麗，益汝道業，遇可居之。師不曉其言。是秋遊洛，回至唐州，西見一山，四面懸絶，峯巒秀異。因詢鄉人，曰：紫玉山。師乃陟山頂，見石方正，瑩然紫色。歎曰：此其紫玉也，先師之言懸記耳。遂剪茅構舍而居焉。後學徒四集。僧問：如何出得三界去？師曰：汝在裏許，得多少時也！曰：如何出離？師曰：青山不礙白雲飛。于頔相公問：如何是黑風吹其船舫，漂墮羅刹鬼國？師曰：于頔客作漢，問恁麽事作麽？于公失色。師乃指曰：這箇便是漂墮羅刹鬼國。公又問：如何是佛？師唤相公！公應諾。師曰：更莫别求。元和八年，弟子金藏參百丈回。師曰：汝其來矣！此山有主也。於是囑付訖，策杖徑去襄州，道俗迎之。至七月十五日，無疾而終。
五臺山隱峯禪師，邵武軍鄧氏子。幼若不慧，父母聽其出家。初遊馬祖之門，而未能覩奥。復來往石頭，雖兩番不捷，而後於馬祖言下相契。師問石頭：如何得合道去？頭曰：我亦不合道。師曰：畢竟如何？頭曰：汝被這箇得多少時邪？石頭剗草次，師在左側，叉手而立。頭飛剗子，向師前剗一株草。師曰：和尚祇剗得這箇，不剗得那箇。頭提起剗子，師接得，便作剗草勢。頭曰：汝祇剗得那箇，不解剗得這箇。師無對。
師一日推車次，馬祖展脚在路上坐。師曰：請師收足。祖曰：已展不縮。師曰：已進不退。乃推車碾損祖脚。祖歸法堂，執斧子曰：適來碾損老僧脚底出來！師便出於祖前，引頸，祖乃置斧。師到南泉，覩衆僧參次，泉指淨瓶曰：銅瓶是境。瓶中有水，不得動著境，與老僧將水來。師拈起淨瓶，向泉面前瀉，泉便休。師後到潙山，便入堂於上板頭解放衣鉢。潙聞師叔到，先具威儀，下堂内相看。師見來，便作卧勢。潙便歸方丈，師乃發去。少間，潙山問侍者：師叔在否？曰：已去。潙曰：去時有甚麽語？曰：無語。潙曰：莫道無語，其聲如雷。
師冬居衡嶽，夏止清涼。唐元和中荐登五臺，路出淮西，屬吴元濟阻兵，違拒王命，官軍與賊軍交鋒，未決勝負。師曰：吾當去解其患。乃擲錫空中，飛身而過。兩軍將士仰觀，事符預夢，鬭心頓息。師既顯神異，慮成惑衆，遂入五臺。於金剛窟前將示滅，先問衆曰：諸方遷化，坐去卧去，吾嘗見之，還有立化也無？曰：有。師曰：還有倒立者否？曰：未嘗見有。師乃倒立而化，亭亭然其衣順體。時衆議舁就荼毗，屹然不動，遠近瞻覩，驚歎無已。師有妹爲尼，時亦在彼，乃拊而咄曰：老兄，疇昔不循法律，死更熒惑於人？於是以手推之，僨然而踣，遂就闍維，收舍利建塔。
潭州石霜。大善禪師，僧問：如何是佛法大意？師曰：春日雞鳴。曰：學人不會。師曰：中秋犬吠。上堂：大衆出來出來，老漢有箇法要，百年後不累汝。衆曰：便請和尚説。師曰：不消一堆火。
泉州龜洋無了禪師，本郡沈氏子。年七歲，父攜入白重院，視之如家，因而捨愛。至十八，剃度受具於靈巖寺。後參大寂，了達祖乘，卽還本院之北，樵采路絶。師一日策杖披榛而行，遇六眸巨龜，斯須而失。乃庵此峯，因號龜洋。一日，有虎逐鹿入庵，師以杖格虎，遂存鹿命。洎將示化，乃述偈曰：八十年來辨西東，如今不要白頭翁。非長非短非大小，還與諸人性相同。無來無去兼無住，了却本來自性空。偈畢，儼然告寂。瘞于正堂垂二十載，爲山泉淹没，門人發塔，見全身水中而浮。閩王聞之，遣使舁入府庭供養。忽臭氣遠聞，王焚香祝之曰：可還龜洋舊址建塔。言訖，異香普熏，傾城瞻禮。本道奏謚真寂大師，塔曰靈覺。後弟子慧忠葬于塔左。今龜洋二真身存焉。忠得法於草庵義和尚。
南嶽西園蘭若曇藏禪師，受心印於大寂。後謁石頭，瑩然明徹。出住西園，禪侣日盛。師一日自燒浴次，僧問：何不使沙彌？師撫掌三下。師養一犬，常夜經行時，其犬銜師衣，師卽歸方丈。又常於門側伏守，忽一夜頻吠，奮身作猛噬之勢。詰旦，東厨有一大蟒，長數丈，張口呀氣，毒燄熾然。侍者請避之。師曰：死可逃乎？彼以毒來，我以慈受。毒無實性，激發則强。慈苟無緣，寃親一揆。言訖，其蟒按首徐行，倐然不見。復一夕，有羣盗至，犬亦銜衣。師語盗曰：茅舍有可意物，一任將去，終無所吝。盗感其言，皆稽首而散。
袁州楊岐山甄叔禪師，上堂：羣靈一源，假名爲佛。體竭形銷而不滅，金流朴散而常存。性海無風，金波自涌。心靈絶兆，萬象齊照。體斯理者，不言而徧歷沙界，不用而功益玄化。如何背覺，反合塵勞？於陰界中，妄自囚執。禪月問：如何是祖師西來意？師呈起數珠，月罔措。師曰：會麽？曰：不會。師曰：某甲參見石頭來。曰：見石頭得何意旨？師指庭前鹿曰：會麽？曰：不會。師曰：渠儂得自由。唐元和十五年歸寂，荼毗獲舍利七百粒，於東峯下建塔。
磁州馬頭峯神藏禪師，上堂：知而無知，不是無知，而説無知。便下座。
潭州華林善覺禪師，常持錫杖，夜出林麓間。七步一振錫，一稱觀音名號。夾山問：遠聞和尚念觀音，是否？師曰：然。山曰：騎却頭時如何？師曰：出頭卽從汝騎，不出頭騎甚麽？山無對。僧參，方展坐具。師曰：緩緩！曰：和尚見甚麽？師曰：可惜許！磕破鐘樓。其僧從此悟入。觀察使裴休訪之，問曰：還有侍者否？師曰：有一兩箇，祇是不可見客。裴曰：在甚麽處？師乃唤大空、小空，時二虎自庵後而出。裴覩之驚悸。師語二虎曰：有客，且去。二虎哮吼而去。裴問曰：師作何行業，感得如斯？師乃良久曰：會麽？曰：不會。師曰：山僧常念觀音。
汀州水塘和尚，問歸宗：甚處人？宗曰：陳州人。師曰：年多少？宗曰：二十二。師曰：闍黎未生時，老僧去來。宗曰：和尚幾時生？師竪起拂子。宗曰：這箇豈有生邪？師曰：會得卽無生。曰：未會在。師無語。
濛谿和尚，僧問：一念不生時如何？師良久。僧便禮拜。師曰：汝作麽生會？曰：某甲終不敢無慙愧。師曰：汝却信得及。問：本分事如何體悉？師曰：汝何不問？曰：請師荅話。師曰：汝却問得好！僧大笑而出。師曰：秖有這僧靈利。有僧從外來，師便喝。僧曰：好箇來由！師曰：猶要棒在。僧珍重便出。師曰：得能自在。
温州佛㠗和尚，尋常見人來，以拄杖卓地曰：前佛也恁麽，後佛也恁麽。問：正恁麽時作麽生？師畫一圓相。僧作女人拜，師便打。問：如何是佛法大意？師曰：賊也！賊也！問：如何是異類？師敲椀曰：花奴花奴喫飯來！
烏臼和尚，玄、紹二上座參，師乃問：二禪客發足甚麽處？玄曰：江西。師便打。玄曰：久知和尚有此機要。師曰：汝既不會，後面箇師僧祇對看。紹擬近前，師便打。曰：信知同坑無異土。參堂去！問僧：近離甚處？曰：定州。師曰：定州法道何似這裏？曰：不别。師曰：若不别，更轉彼中去。便打。僧曰：棒頭有眼，不得草草打人。師曰：今日打著一箇也。又打三下。僧便出去。師曰：屈棒元來有人喫在。曰：争柰杓柄在和尚手裏。師曰：汝若要，山僧回與汝。僧近前奪棒，打師三下。師曰：屈棒！屈棒！曰：有人喫在。師曰：草草打著箇漢。僧禮拜。師曰：却與麽去也。僧大笑而出。師曰：消得恁麽，消得恁麽。
古寺和尚，丹霞來參，經宿。明旦粥熟，行者祇盛一鉢與師，又盛一椀自喫，殊不顧丹霞。霞亦自盛粥喫。者曰：五更侵早起，更有夜行人。霞問：師何不教訓行者，得恁麽無禮？師曰：淨地上不要點污人家男女。霞曰：幾不問過這老漢！
石臼和尚，初參馬祖。祖問：甚麽處來？師曰：烏臼來。祖曰：烏臼近日有何言句？師曰：幾人於此茫然。祖曰：茫然且置，悄然一句作麽生？師乃近前三步。祖曰：我有七棒寄打烏臼，你還甘否？師曰：和尚先喫，某甲後甘。
本谿和尚，因龐居士問：丹霞打侍者，意在何所？師曰：大老翁見人長短在。士曰：爲我與師同參，方敢借問。師曰：若恁麽從頭舉來，共你商量。士曰：大老翁不可共你説人是非。師曰：念翁年老。士曰：罪過！罪過！
石林和尚見龐居士來，乃竪起拂子曰：不落丹霞機，試道一句子。士奪却拂子，却自竪起拳。師曰：正是丹霞機。士曰：與我不落看。師曰：丹霞患瘂，龐公患聾。士曰：恰是。師無語。士曰：向道偶爾。又一日問士：某甲有箇借問，居士莫惜言語。士曰：便請舉來！師曰：元來惜言語。士曰：這箇問訊，不覺落他便宜。師乃掩耳。士曰：作家，作家！
亮座主，蜀人也。頗講經論，因參馬祖。祖問：見説座主大講得經論，是否？師曰：不敢！祖曰：將甚麽講？師曰：將心講。祖曰：心如工伎兒，意如和伎者，争解講得！師抗聲曰：心既講不得，虚空莫講得麽？祖曰：却是虚空講得。師不肯，便出。將下堦，祖召曰：座主！師回首。祖曰：是甚麽？師豁然大悟。便禮拜。祖曰：這鈍根阿師，禮拜作麽？師曰：一某甲所講經論，將謂無人及得，今日被大師一問，平生功業，一時冰釋。禮謝而退，乃隱于洪州西山，更無消息。
黑眼和尚，僧問：如何是不出世師？師曰：善財拄杖子。問：如何是佛法大意？師曰：十年賣炭漢，不知秤畔星。
米嶺和尚，僧問：如何是衲衣下事？師曰：醜陋任君嫌，不挂雲霞色。師將示滅，遺偈曰：祖祖不思議，不許常住世。大衆審思惟，畢竟秖這是。言訖而寂。
齊峰和尚，龐居士來，師曰：俗人頻頻入僧院，討箇甚麽？士回顧兩邊曰：誰恁麽道？師乃咄之。士曰：在這裏。師曰：莫是當陽道麽？士曰：背後底聻。師回首。曰：看！看！士曰：草賊大敗。士却問：此去峯頂有幾里？師曰：甚麽處去來？士曰：可謂峻硬，不得問著。師曰：是多少？士曰：一二三。師曰：四五六。士曰：何不道七？師曰：纔道七，便有八。士曰：住得也。師曰：一任添取。士喝便出去。師隨後亦喝。
大陽和尚，因伊禪師相見，乃問伊禪：近日有一般知識，向目前指教人，了取目前事。作這箇爲人，還會文彩未兆時也無？曰：擬向這裏致一問，不知可否？師曰：荅汝已了，莫道可否。曰：還識得目前也未？師曰：若是目前，作麽生識？曰：要且遭人檢點。師曰：誰？曰：某甲。師便喝，伊退步而立。師曰：汝祇解瞻前，不解顧後。曰：雪上更加霜。師曰：彼此無便宜。
幽州紅螺山和尚，有頌示門人曰：紅螺山子近邊夷，度得之流半是奚。共語問醻都不會，可憐祇解那斯祁。
百靈和尚，一日與龐居士路次相逢。問曰：南嶽得力句，還曾舉向人也無？士曰：曾舉來。師曰：舉向甚麽人？士以手自指曰：龐公。師曰：直是妙德、空生也讚歎不及。士却問：阿師得力句，是誰得知？師戴笠子便行。士曰：善爲道路！師更不回首。
鎮州金牛和尚，每自做飯，供養衆僧。至齋時，舁飯桶到堂前作舞，呵呵大笑曰：菩薩子，喫飯來！
洛京黑澗和尚，僧問：如何是密室？師曰：截耳卧街。曰：如何是密室中人？師乃换手槌胷。
利山和尚，僧問：衆色歸空，空歸何所？師曰：舌頭不出口。曰：爲甚麽不出口？師曰：内外一如故。問：不歷僧秖獲法身，請師直指。師曰：子承父業。曰：如何領會？師曰：貶剥不施。曰：恁麽則大衆有賴去也。師曰：大衆且置，作麽生是法身？僧無對。師曰：汝問，我與汝道。僧問：如何是法身？師曰：空華陽焰。問：如何是西來意？師曰：不見如何。曰：爲甚麽如此？師曰：秖爲如此。
韶州乳源和尚，上堂：西來的的意不妨，難道衆中莫有道得者？出來試道看。時有僧出禮拜，師便打。曰：是甚麽時節，出頭來！便歸方丈。仰山作沙彌時，念經聲高，師咄曰：這沙彌念經恰似哭。曰：慧寂祇恁麽，未審和尚如何？師乃顧視。仰曰：若恁麽，與哭何異？師便休。
松山和尚同龐居士喫茶。士舉槖子曰：人人盡有分，爲甚麽道不得？師曰：祇爲人人盡有，所以道不得。士曰：阿兄爲甚麽却道得？師曰：不可無言也。士曰：灼然！灼然！師便喫茶。士曰：阿兄喫茶，爲甚麽不揖客？師曰：誰？士曰：龐公。師曰：何須更揖。後丹霞聞，乃曰：若不是松山，幾被箇老翁惑亂一上。士聞之，乃令人傳語霞曰：何不會取未舉槖子時？
則川和尚，蜀人也。龐居士相看次，師曰：還記得見石頭時道理否？士曰：猶得阿師重舉在。師曰：情知久參事慢。士曰：阿師老耄，不啻龐公。師曰：二彼同時，又争幾許？士曰：龐公鮮徤，且勝阿師。師曰：不是勝我，祇欠汝箇幞頭。士拈下幞頭曰：恰與師相似。師大笑而已。師摘茶次，士曰：法界不容身，師還見我否？師曰：不是老師洎荅公話。士曰：有問有荅，蓋是尋常。師乃摘茶不聽。士曰：莫怪適來容易借問。師亦不顧。士喝曰：這無禮儀老漢，待我一一舉向明眼人。師乃抛却茶籃，便歸方丈。
忻州打地和尚，自江西領旨，常晦其名。凡學者致問，唯以棒打地示之。時謂之打地和尚。一日被僧藏却棒然後致問，師但張其口。僧問門人曰：秖如和尚每日有人問便打地，意旨如何？門人卽於竈内取柴一片，擲在釜中。
潭州秀溪和尚，谷山問：聲色純真，如何是道？師曰：亂道作麽？山却從東過西立。師曰：若不恁麽，卽禍事也。山又從西過東立。師乃下禪牀，方行兩步，被谷山捉住。曰：聲色純真，事作麽生？師便打一掌。山曰：三十年後，要箇人下茶也無在。師曰：要谷山這漢作甚麽？山呵呵大笑。
江西椑樹和尚，卧次，道吾近前，牽被覆之。師曰：作麽？吾曰：蓋覆。師曰：卧底是，坐底是？吾曰：不在這兩處。師曰：争奈蓋覆何？吾曰：莫亂道。師向火次，吾問：作麽？師曰：和合。吾曰：恁麽卽當頭脱去也。師曰：隔闊來多少時邪？吾便拂袖而去。吾一日從外歸，師問：甚麽處去來？吾曰：親近來。師曰：用簸這兩片皮作麽？吾曰：借。師曰：他有從汝借，無作麽生？吾曰：秖爲有，所以借。
京兆草堂和尚，自罷參大寂，至海昌和尚處。昌問：甚麽處來？師曰：道場來。昌曰：這裏是甚麽處？師曰：賊不打貧人家。僧問：未有一法時，此身在甚麽處？師作一圓相，於中書身字。
洞安和尚，有僧辭，師曰：甚麽處去？曰：本無所去。師曰：善爲闍黎。曰：不敢。師曰：到諸方，分明舉似。僧侍立次，師問：今日是幾？曰：不知。師曰：我却記得。曰：今日是幾？師曰：今日昏晦。
京兆興平和尚，洞山來禮拜。師曰：莫禮老朽。山曰：禮非老朽。師曰：非老朽者不受禮。山曰：他亦不止。洞山却問：如何是古佛心？師曰：卽汝心是。山曰：雖然如此，猶是某甲疑處。師曰：若恁麽，卽問取木人去。山曰：某甲有一句子，不借諸聖口。師曰：汝試道看。山曰：不是某甲。山辭，師曰：甚麽處去？山曰：沿流無定止。師曰：法身沿流，報身沿流？山曰：揔不作此解。師乃拊掌。
逍遥和尚，鹿西和尚問：念念攀緣，心心永寂。師曰：昨晚也有人恁麽道。西曰：道箇甚麽？師曰：不知。西曰：請和尚説。師以拂子驀口打，西拂袖便出。師召衆曰：頂門上著眼。
福谿和尚，僧問：古鏡無瑕時如何？師良久。僧曰：師意如何？師曰：山僧耳背。僧再問，師曰：猶較些子。問：如何是自己？師曰：你問甚麽？曰：豈無方便？師曰：你適來問甚麽？曰：得恁麽顛倒！師曰：今日合喫山僧手裏棒。問：緣散歸空，空歸何所？師乃召僧，僧應諾。師曰：空在何處？曰：却請和尚道。師曰：波斯喫胡椒。
洪州水潦和尚，初參馬祖。問曰：如何是西來的的意？祖曰：禮拜著！師纔禮拜，祖乃當胷蹋倒。師大悟，起來拊掌呵呵大笑曰：也大奇，也大奇！百千三昧無量妙義，秖向一毫頭上，識得根源去。禮謝而退。住後，每告衆曰：自從一喫馬師蹋，直至如今笑不休。有僧作一圓相，以手撮向師身上。師乃三撥，亦作一圓相，却指其僧。僧便禮拜。師打曰：這虚頭漢！問：如何是沙門行？師曰：動則影現，覺則冰生。問：如何是佛法大意？師乃拊掌呵呵大笑。凡接機，大約如此。
浮盃和尚，凌行婆來禮拜，師與坐喫茶。婆乃問：盡力道不得底句分付阿誰？師曰：浮盃無剩語。婆曰：未到浮盃，不妨疑着。師曰：别有長處，不妨拈出。婆斂手哭曰：蒼天中更添寃苦。師無語。婆曰：語不知偏正，理不識倒邪，爲人卽禍生。後有僧舉似南泉，泉曰：苦哉浮盃，被這老婆摧折一上。婆後聞笑曰：王老師猶少機關在。澄一禪客逢見行婆，便問：怎生是南泉猶少機關在？婆乃哭曰：可悲可痛！一罔措。婆曰：會麽？一合掌而立。婆曰：伎死禪和，如麻似粟。一舉似趙州，州曰：我若見這臭老婆，問教口瘂。一曰：未審和尚怎生問他？州便打。一曰：爲甚麽却打某甲？州曰：似這伎死漢不打，更待幾時？連打數棒。婆聞，却曰：趙州合喫婆手裏棒。後僧舉似趙州，州哭曰：可悲可痛！婆聞此語，合掌歎曰：趙州眼光，爍破四天下。州令僧問：如何是趙州眼？婆乃竪起拳頭。僧回，舉似趙州。州作偈曰：當機覿面提，覿面當機疾。報汝凌行婆，哭聲何得失。婆以偈荅曰：哭聲師已曉，已曉復誰知。當時摩竭國，幾喪目前機。
潭州龍山和尚，問僧：甚麽處來？曰：老宿處來。師曰：老宿有何言句？曰：説則千句萬句，不説則一字也無。師曰：恁麽則蠅子放卵。僧禮拜，師便打。洞山與密師伯經由，見溪流菜葉，洞曰：深山無人，因何有菜隨流，莫有道人居否？乃共議撥草溪行，五七里間，忽見師羸形異貌，放下行李問訊。師曰：此山無路，闍黎從何處來？洞曰：無路且置，和尚從何而入？師曰：我不從雲水來。洞曰：和尚住此山多少時邪？師曰：春秋不涉。洞曰：和尚先住，此山先住？師曰：不知。洞曰：爲甚麽不知？師曰：我不從人天來。洞曰：和尚得何道理，便住此山？師曰：我見兩箇泥牛鬭入海，直至于今絶消息。洞山始具威儀禮拜。便問：如何是主中賓？師曰：青山覆白雲。曰：如何是賓中主？師曰：長年不出户。曰：賓主相去幾何？師曰：長江水上波。曰：賓主相見，有何言説？師曰：清風拂白月。洞山辭退，師乃述偈曰：三間茅屋從來住，一道神光萬境閑。莫把是非來辨我，浮生穿鑿不相關。因兹燒庵，入深山不見。後人號爲隱山和尚。
襄州居士龐藴者，衡州衡陽縣人也。字道玄。世本儒業，少悟塵勞，志求真諦。唐貞元初謁石頭。乃問：不與萬法爲侣者是甚麽人？頭以手掩其口，豁然有省。後與丹霞爲友。一日，石頭問曰：子見老僧以來，日用事作麽生？士曰：若問日用事，卽無開口處。乃呈偈曰：日用事無别，唯吾自偶諧。頭頭非取捨，處處没張乖。朱紫誰爲號，北山絶點埃。神通并妙用，運水及般柴。頭然之。曰：子以緇邪，素邪？士曰：願從所慕。遂不剃染。後參馬祖，問曰：不與萬法爲侣者是甚麽人？祖曰：待汝一口吸盡西江水，卽向汝道。士於言下頓領玄旨。乃留駐，參承二載。有偈曰：有男不婚，有女不嫁。大家團欒頭，共説無生話。自爾機辯迅捷，諸方嚮之。因辭藥山，山命十禪客相送至門首。士乃指空中雪曰：好雪！片片不落别處。有全禪客曰：落在甚處？士遂與一掌。全曰：也不得草草。士曰：恁麽稱禪客，閻羅老子未放你在。全曰：居士作麽生？士又掌曰：眼見如盲，口説如瘂。嘗遊講肆，隨喜金剛經，至無我無人處致問曰：座主！既無我無人，是誰講誰聽？主無對。士曰：某甲雖是俗人，粗知信向。主曰：秖如居士意作麽生？士以偈荅曰：無我復無人，作麽有踈親。勸君休歷座，不似直求真。金剛般若性，外絶一纖塵，我聞并信受，總是假名陳。主聞偈，欣然仰歎。居士所至之處，老宿多往復問醻，皆隨機應響，非格量軌轍之可拘也。元和中，北遊襄漢，隨處而居。有女名靈照，常鬻竹漉籬以供朝夕。士有偈曰：心如境亦如，無實亦無虚。有亦不管，無亦不拘。不是賢聖，了事凡夫。易復易，即此五藴有真智。十方世界一乘同，無相法身豈有二？若捨煩惱入菩提，不知何方有佛地。護生須是殺，殺盡始安居。會得箇中意，鐵船水上浮。士坐次，問靈照曰：古人道，明明百草頭，明明祖師意，如何會？照曰：老老大大作這箇語話。士曰：你作麽生？照曰：明明百草頭，明明祖師意。士乃笑。士因賣漉籬，下橋喫撲，靈照見，亦去爺邊倒。士曰：你作甚麽？照曰：見爺倒地，某甲相扶。士將入滅，謂靈照曰：視日早晚及午以報。照遽報：日已中矣，而有蝕也。士出户觀次，靈照卽登父座，合掌坐亡。士笑曰：我女鋒捷矣。於是更延七日，州牧于公頔問疾次，士謂之曰：但願空諸所有，慎勿實諸所無。好住，世間皆如影響。言訖，枕于公膝而化。遺命焚棄江湖，緇白慯悼。謂禪門龐居士，卽毗耶淨名矣。有詩偈三百餘篇傳於世。
洪州黄檗希運禪師，閩人也。幼於本州黄檗山出家。額間隆起如珠，音辭朗潤，志意冲澹。後遊天台逢一僧，與之言笑，如舊相識。熟視之，目光射人，乃偕行。屬澗水暴漲，捐笠植杖而止。其僧率師同渡，師曰：兄要渡自渡。彼卽褰衣躡波，若履平地，回顧曰：渡來！渡來！師曰：咄！這自了漢。吾早知當斫汝脛。其僧歎曰：真大乘法器，我所不及。言訖不見。師後遊京師，因人啓發，乃往參百丈。丈問：巍巍堂堂，從何方來？師曰：巍巍堂堂，從嶺南來。丈曰：巍巍堂堂，當爲何事？師曰：巍巍堂堂，不爲别事。便禮拜。問曰：從上宗乘如何指示？丈良久。師曰：不可教後人斷絶去也。丈曰：將謂汝是箇人。乃起，入方丈。師隨後入，曰：某甲特來。丈曰：若爾，則他後不得孤負吾。
	丈一日問師：甚麽處去來？曰：大雄山下采菌子來。丈曰：還見大蟲麽？師便作虎聲。丈拈斧作斫勢。師卽打丈一摑。丈吟吟而笑，便歸。上堂曰：大雄山下有一大蟲，汝等諸人也須好看。百丈老漢今日親遭一口。師在南泉普請擇菜次。泉問：甚麽處去？曰：擇菜去。泉曰：將甚麽擇？師竪起刀，泉曰：祇解作賓，不解作主。師以刀點三下。泉曰：大家擇菜去。泉一日曰：老僧有牧牛歌，請長老和。師曰：某甲自有師在。師辭南泉，泉門送，提起師笠曰：長老身材没量大，笠子太小生？師曰：雖然如此，大千世界總在裏許。泉曰：王老師聻！師戴笠便行。
	師在鹽官殿上禮佛次，時唐宣宗爲沙彌，問曰：不著佛求，不著法求，不著僧求。長老禮拜，當何所求？師曰：不著佛求，不著法求，不著僧求，常禮如是事。彌曰：用禮何爲？師便掌。彌曰：太麄生！師曰：這裏是甚麽所在？説麄説細。隨後又掌。
	裴相國鎮宛陵，建大禪苑，請師説法。以師酷愛舊山，還以黄檗名之。公一日拓一尊佛於師前，跪曰：請師安名。師召曰：裴休。公應諾。師曰：與汝安名竟。公禮拜。
	師因有六人新到，五人作禮，中一人提起坐具，作一圓相。師曰：我聞有一隻獵犬甚惡。僧曰：尋𦏪羊聲來。師曰：𦏪羊無聲到汝尋。曰：尋𦏪羊跡來。師曰：𦏪羊無跡到汝尋。曰：尋𦏪羊蹤來。師曰：𦏪羊無蹤到汝尋。曰：與麽則死𦏪羊也。師便休去。明日陞堂曰：昨日尋𦏪羊僧出來！僧便出。師曰：昨日公案未了，老僧休去。你作麽生？僧無語。師曰：將謂是本色衲僧，元來秖是義學沙門。便打趁出。
師一日揑拳曰：天下老和尚，總在這裏。我若放一線道，從汝七縱八横，若不放過，不消一揑。僧問：放一線道時如何？師曰：七縱八横。曰：不放過，不消一揑時如何？師曰：普。
	裴相國一日請師至郡，以所解一編示師。師接置於座，略不披閲。良久曰：會麽？裴曰：未測。師曰：若便恁麽會得，猶較些子。若也形於紙墨，何有吾宗？裴乃贈詩一章曰：自從大士傳心印，額有圓珠七尺身。掛錫十年棲蜀水，浮盃今日渡漳濱。一千龍象隨高步，萬里香花結勝因。擬欲事師爲弟子，不知將法付何人？師亦無喜色。自爾黄檗門風，盛于江表矣。
	一日上堂，大衆雲集。乃曰：汝等諸人欲何所求？以拄杖趁之，大衆不散。師却復坐曰：汝等諸人盡是噇酒糟漢。恁麽行脚，取笑於人。但見八百一千人處便去，不可圖他熱閙也。老漢行脚時，或遇草根下有一箇漢，便從頂門上一錐。看他若知痛痒，可以布袋盛米供養他。可中總似汝如此容易，何處更有今日事也。汝等既稱行脚，亦須著些精神好。還知道大唐國内無禪師麽？時有僧問：諸方尊宿盡聚衆開化，爲甚麽却道無禪師？師曰：不道無禪，祗是無師。闍黎不見馬大師下有八十四人坐道場，得馬師正法眼者止三兩人。廬山歸宗和尚是其一。夫出家人，須知有從上來事分始得。且如四祖下牛頭，横説竪説，猶未知向上關捩子。有此眼目，方辨得邪正宗黨，且當人事宜，不能體會得，但知學言語念，向皮袋裏安著，到處稱我會禪，還替得汝生死麽？輕忽老宿，入地獄如箭。我纔見汝入門來，便識得了也。還知麽？急須努力，莫容易事，持片衣口食，空過一生。明眼人笑汝，久後總被俗漢筭將去在。宜自看遠近，是阿誰面上事。若會卽便會，若不會卽散去。珍重！問：如何是西來意？師便打。自餘施設，皆被上機。中下之流，莫窺涯涘。唐大中年終於本山，謚斷際禪師。
福州長慶大安禪師，號懶安。郡之陳氏子。受業於黄檗山，習律乘。嘗自念言：我雖勤苦，而未聞玄極之理。乃孤錫遊方，將往洪井，路出上元。逢一老父謂師曰：師往南昌，當有所得。師卽造百丈，禮而問曰：學人欲求識佛，何者卽是？丈曰：大似騎牛覓牛。師曰：識得後如何？丈曰：如人騎牛至家。師曰：未審始終如何保任？丈曰：如牧牛人執杖視之，不令犯人苗稼。師自兹領旨，更不馳求。
同參祐禪師，創居潙山。師躬耕助道。及祐歸寂，衆請接踵住持。上堂：汝諸人總來就安，求覓甚麽？若欲作佛，汝自是佛。擔佛傍家走，如渴鹿趁陽燄相似，何時得相應去！汝欲作佛，但無許多顛倒攀緣、妄想惡覺、垢淨衆生之心，便是初心正覺佛，更向何處别討所以？安在潙山三十來年，喫潙山飯，屙潙山屎，不學潙山禪，秖看一頭水牯牛，若落路入草，便把鼻孔拽轉來，纔犯人苗稼，卽鞭撻。調伏既久，可憐生受人言語，如今變作箇露地白牛，常在面前，終日露迥迥地，趁亦不去。汝諸人各自有無價大寶，從眼門放光，照見山河大地，耳門放光，領采一切善惡音響。如是六門，晝夜常放光明，亦名放光三昧。汝自不識取，影在四大身中，内外扶持，不教傾側。如人負重擔，從獨木橋上過，亦不教失脚。且道是甚麽物任持，便得如是。且無絲髮可見，豈不見誌公和尚云：内外追尋覓總無，境上施爲渾大有。珍重！僧問：一切施爲是法身用，如何是法身？師曰：一切施爲是法身用。曰：離却五藴，如何是本來身？師曰：地水火風，受想行識。曰：這箇是五藴？師曰：這箇異五藴。問：此陰已謝、彼陰未生時如何？師曰：此陰未謝，那箇是大德？曰：不會。師曰：若會此陰，便明彼陰。問：大用現前、不存軌則時如何？師曰：汝用得但用。僧乃脱膊，遶師三匝。師曰：向上事何不道取？僧擬開口，師便打。曰：這野孤精出去！
有僧上法堂，顧視東西，不見師。乃曰：好箇法堂，祗是無人。師從門裏出，曰：作麽？僧無對。雪峯因入山采得一枝木，其形似蛇，於背上題曰：本自天然，不假雕琢。寄與師。師曰：本色住山人，且無刀斧痕。僧問：佛在何處？師曰：不離心。又問：雙峯上人，有何所得？師曰：法無所得。設有所得，得本無得。問：黄巢軍來，和尚向甚麽處回避？師曰：五藴山中。曰：忽被他捉著時如何？師曰：惱亂將軍。師大化閩城。唐中和三年歸黄檗示寂。塔于楞伽山，謚圓智禪師。
杭州大慈山寰中禪師，蒲坂盧氏子。頂骨圓聳，其聲如鐘。少丁母憂，廬于墓所。服闋思報罔極，乃於并州童子寺出家，嵩嶽登戒，習諸律學。後參百丈，受心印。辭往南嶽常樂寺，結茅于山頂。一日，南泉至。問：如何是庵中主？師曰：蒼天！蒼天！泉曰：蒼天且置，如何是庵中主？師曰：會卽便會，莫忉忉。泉拂袖而去。後住大慈，上堂：山僧不解答話，秖能識病。時有僧出，師便歸方丈。法眼云：衆中唤作病在目前，不識。玄覺曰：且道大慈識病不識病，此僧出來是病不是病？若言是病，每日行住不可總是病；若言不是病，出來又作麽生？
趙州問：般若以何爲體？師曰：般若以何爲體。州大笑而出。明日，州掃地次，師曰：般若以何爲體？州置帚，拊掌大笑，師便歸方丈。僧辭，師問：甚麽處去？曰：江西去。師曰：我勞汝一段事得否？曰：和尚有甚麽事？師曰：將取老僧去得麽？曰：更有過於和尚者，亦不能將去。師便休。僧後舉似洞山，山曰：闍黎争合恁麽道。曰：和尚作麽生？山曰：得。法眼别云：和尚若去，某甲提笠子。山又問其僧：大慈别有甚麽言句？曰：有時示衆曰：説得一丈，不如行取一尺。説得一尺，不如行取一寸。山曰：我不恁麽道。曰：和尚作麽生？山曰：説取行不得底，行取説不得底。雲居云：行時無説路，説時無行路。不説不行時，合行甚麽路？洛浦云：行説俱到，卽本分事無，行説俱不到，卽本分事在。後屬武宗廢教，師短褐隱居。大中歲重剃染，大揚宗旨。咸通三年不疾而逝。僖宗謚性空大師。
天台平田普岸禪師，洪州人也。於百丈門下得旨。後聞天台勝㮣，聖賢間出，思欲高蹈方外，遠追遐躅，乃結茅薙草，宴寂林下。日居月諸，爲四衆所知。創平田禪院居之。上堂：神光不昧，萬古徽猷。入此門來，莫存知解。便下座。僧參，師打一拄杖。其僧近前把住拄杖。師曰：老僧適來造次。僧却打師一拄杖。師曰：作家！作家！僧禮拜。師把住曰：是闍黎造次。僧大笑。師曰：這箇師僧今日大敗也。臨濟訪師，到路口先逢一嫂在田使牛。濟問嫂：平田路向甚麽處去？嫂打牛一棒曰：這畜生到處走，到此路也不識。濟又曰：我問你平田路向甚麽處去？嫂曰：這畜生五歲尚使不得。濟心語曰：欲觀前人，先觀所使。便有抽钉拔楔之意。及見師，師問：你還曾見我嫂也未？濟曰：已收下了也。師遂問：近離甚處？濟曰：江西黄檗。師曰：情知你見作家來！濟曰：特來禮拜和尚。師曰：已相見了也。濟曰：賓主之禮，合施三拜。師曰：既是賓主之禮，禮拜著。有偈示衆曰：大道虚曠，常一真心。善惡莫思，神清物表。隨緣飲啄，更復何爲。終于本院，遺塔存焉。
瑞州五峯常觀禪師，僧問：如何是五峯境？師曰：險。曰：如何是境中人？師曰：塞。僧辭，師曰：甚麽處去？曰：臺山去。師竪起一指曰：若見文殊了，却來這裏與汝相見。僧無語。師問：僧甚麽處來？曰：莊上來。師曰：汝還見牛麽？曰：見。師曰：見左角，見右角？僧無語。師代曰：見無左右。仰山别云：還辨左右麽？又僧辭，師曰：汝諸方去，莫謗老僧在這裏。曰：某甲不道和尚在這裏。師曰：汝道老僧在甚麽處？僧竪起一指。師曰：早是謗老僧也。
潭州石霜山性空禪師，僧問：如何是祖師西來意？師曰：如人在千尺井中，不假寸繩，出得此人，卽答汝西來意。僧曰：近日湖南暢和尚出世，亦爲人東語西話。師唤沙彌，拽出這死屍著。沙彌卽仰山。山後問耽源：如何出得井中人？源曰：咄！癡漢，誰在井中？山復問潙山。潙召慧寂，山應諾。潙曰：出也。山住後，常舉前語謂衆曰：我在耽源處得名，潙山處得地。
福州古靈神贊禪師，本州大中寺受業，後行脚遇百丈開悟，却回受業。本師問曰：汝離吾在外，得何事業？曰：並無事業。遂遣執役。一日，因澡身命師去垢，師乃拊背曰：好所佛堂而佛不聖。本師回首視之，師曰：佛雖不聖，且能放光。本師又一日在窗下看經，蜂子投窗紙求出。師覩之曰：世界如許廣闊不肯出，鑽他故紙驢年去！遂有偈曰：空門不肯出，投窗也大癡。百年鑽故紙，何日出頭時？本師置經，問曰：汝行脚遇何人？吾前後見汝發言異常。師曰：某甲蒙百丈和尚指箇歇處。今欲報慈德耳。本師於是告衆致齋，請師説法。師乃登座，舉唱百丈門風曰：靈光獨耀，迥脱根塵。體露真常，不拘文字。心性無染，本自圓成。但離妄緣，卽如如佛。本師於言下感悟曰：何期垂老得聞極則事。師後住古靈，聚徒數載。臨遷化，剃浴聲鐘告衆曰：汝等諸人，還識無聲三昧否？衆曰：不識。師曰：汝等静聽，莫别思惟。衆皆側聆。師儼然順寂，塔存本山。
廣州和安寺通禪師，婺州雙林寺受業。自幼寡言，時人謂之不語通。因禮佛次，有禪者問：座主禮底是甚麽？師曰：是佛。禪者乃指像曰：這箇是何物？師無對。至夜，具威儀禮問：今日所問，某甲未知意旨如何？禪者曰：座主幾夏邪？師曰：十夏。禪者曰：還曾出家也未？師轉茫然。禪者曰：若也不會，百夏奚爲？乃命同參馬祖。及至江西，祖已圓寂。遂謁百丈，頓釋疑情。有人問師：是禪師否？師曰：貧道不曾學禪。師良久，召其人，其人應諾。師指㯶櫚樹子，其人無對。師一日召仰山將牀子來。山將到，師曰：却送本處着。山從之。師召；慧寂，山應諾。師曰：牀子那邊是甚麽物？山曰：枕子。師曰：枕子這邊是甚麽物？山曰：無物。師復召：慧寂，山應諾。師曰：是甚麽？山無對。師曰：去！
江州龍雲臺禪師，僧問：如何是祖師西來意？師曰：昨夜欄中失却牛。
京兆衛國院道禪師，新到參，師問：何方來？曰：河南來。師曰：黄河清也未？僧無對。潙山代云：小小狐兒，要過但過，用疑作甚麽。師不安，不見客。有人來謁。乃曰：久聆和尚道德，忽承法體違和，略請和尚相見。師將鉢鐼盛鉢榰，令侍者擎出呈之。其人無對。
鎮州萬歲和尚，僧問：大衆雲集，合譚何事？師曰：序品第一。歸宗柔别云：禮拜了去。
洪州東山慧禪師遊山，見一巖。僧問：此巖還有主也無？師曰：有。曰：是甚麽人？師曰：三家村裏覓甚麽？曰：如何是巖中主？師曰：汝還氣急麽？小師行脚回，師問：汝離吾在外多少時邪？曰：十年。師曰：不用指東指西，直道將來。曰：對和尚不敢謾語。師喝曰：這打野榸漢。師同大于、南用到茶堂，有僧近前不審。用曰：我既不納汝，汝亦不見我。不審阿誰？僧無語。師曰：不得平白地恁麽問伊。用曰：大于亦無語那。于把定其僧曰：是你恁麽累我亦然。便打一摑。用大笑曰：朗月與青天。大于侍者到，師問：金剛正定，一切皆然。秋去冬來，且作麽生？者曰：不妨和尚借問。師曰：卽今卽得，去後作麽生？者曰：誰敢問著某甲？師曰：大于還得麽？者曰：猶要别人點檢在。師曰：輔弼宗師，不廢光彩。侍者禮拜。
清田和尚與瑫上座煎茶次，師敲繩牀三下，瑫亦敲三下。師曰：老僧敲，有箇善巧。上座敲，有何道理？瑫曰：某甲敲，有箇方便。和尚敲作麽生？師舉起盞子，瑫曰：善知識眼應須恁麽。茶罷，瑫却問：和尚適來舉起盞子，意作麽生？師曰：不可更别有也。
百丈山湼槃和尚，一日謂衆曰：汝等與我開田，我與汝説大義。衆開田了，歸請説大義。師乃展兩手，衆罔措。洪覺範林間録云：百丈第二代法正禪師，大智之高弟。其先嘗誦湼槃經，不言姓名、時呼爲湼槃和尚。住成法席，師功最多，使衆開田，方説大義者，乃師也。黄檗，古靈諸大士皆推尊之，唐文人黄武翊撰其碑甚詳。柳公權書，妙絶今古。而傳燈所載百丈惟政禪師，又係於馬祖法嗣之列，悮矣。及觀正宗記，則有惟政、法正。然百丈第代可數，明教但皆見其名，不能辨而俱存也，今當以柳碑爲正。
趙州觀音院亦曰東院。從諗禪師，曹州郝鄉人也。姓郝氏。童稚於本州扈通院從師披剃。未納戒便抵池陽，參南泉。值泉偃息而問曰：近離甚處？師曰：瑞像。泉曰：還見瑞像麽？師曰：不見瑞像，祇見卧如來。泉便起坐，問：汝是有主沙彌，無主沙彌？師曰：有主沙彌。泉曰：那箇是你主？師近前躬身曰：仲冬嚴寒，伏惟和尚尊候萬福。泉器之，許其入室。他日問泉曰：如何是道？泉曰：平常心是道。師曰：還可趣向也無？泉曰：擬向卽乖。師曰：不擬争知是道？泉曰：道不屬知，不屬不知。知是妄覺，不知是無記。若真達不疑之道，猶如太虚，廓然蕩豁，豈可强是非邪？師於言下悟理。乃往嵩嶽瑠璃壇納戒。仍返南泉。一日問泉曰：知有底人向甚麽處去？泉曰：山前檀越家作一頭水牯牛去。師曰：謝師指示。泉曰：昨夜三更月到窗。泉曰：今時人，須向異類中行始得。師曰：異卽不問，如何是類？泉以兩手拓地，師近前一踏，踏倒。却向湼槃堂裏叫曰：悔！悔！泉令侍者問：悔箇甚麽？師：悔不更與兩踏。
南泉上堂，師出問：明頭合，暗頭合。泉便下座，歸方丈。師曰：這老和尚被我一問，直得無言可對。首座曰：莫道和尚無語好！自是上座不會。師便打一掌曰：此掌合是堂頭老漢喫。
師到黄檗，檗見來便閉方丈門。師乃把火於法堂内，叫曰：救火！救火！檗開門捉住曰：道！道！師曰：賊過後張弓。到寶壽，壽見來，於禪牀上背坐。師展坐具禮拜。壽下禪牀，師便出。又到道吾，纔入堂，吾曰：南泉一隻箭來也！師曰：看箭！吾曰：過也。師曰：中。又到茱萸，執拄杖於法堂上，從東過西。萸曰：作甚麽？師曰：探水。萸曰：我這裏一滴也無，探箇甚麽？師以杖倚壁，便下。師將遊五臺，有大德作偈，留曰：無處青山不道場，何須策杖禮清涼。雲中縱有金毛現，正眼觀時非吉祥。師曰：作麽生是正眼？德無對。法眼代云：請上座領某卑情。同安顯代云：是上座眼。師自此道化被於北地。衆請住觀音院。上堂：如明珠在掌，胡來胡現，漢來漢現。老僧把一枝草爲丈六金身用，把丈六金身爲一枝草用。佛是煩惱，煩惱是佛。僧問：未審佛是誰家煩惱？師曰：與一切人煩惱。曰：如何免得？師曰：用免作麽？掃地次，僧問：和尚是大善知識，爲甚麽掃地？師曰：塵從外來。曰：既是清淨伽藍，爲甚麽有塵？師曰：又一點也。
師與官人遊園次，兔見乃驚走。遂問：和尚是大善知識，兔見爲甚麽走？師曰：老僧好殺。問：覺華未發時，如何辨貞實？師曰：開也。曰：是貞是實？師曰：貞是實，實是貞。曰：甚麽人分上事？師曰：老僧有分，闍黎有分。曰：某甲不招納時如何？師佯不聞。僧無語。師曰：去！石幢子被風吹折。僧問：陁羅尼幢子作凡去，作聖去？師曰：也不作凡，亦不作聖。曰：畢竟作甚麽？師曰：落地去也。僧辭，師曰：甚處去？曰：諸方學佛法去。師竪起拂子曰：有佛處不得住，無佛處急走過。三千里外，逢人不得錯舉。曰：與麽則不去也。師曰：摘楊花，摘楊花。問：承聞和尚親見南泉，是否？師曰：鎮州出大蘿蔔頭。大衆晚參，師曰：今夜答話去也。有解問者出來。時有一僧便出禮拜。師曰：比來抛甎引玉，却引得箇墼子。保壽云：射虎不真，徒勞没羽？長慶問覺上座云：那僧纔出禮拜，爲甚麽便收伊爲墼子？覺云：適來那邊亦有人恁麽問。慶云：向伊道甚麽？覺云：也向伊恁麽道。玄覺云：甚麽處却成墼子去，叢林中道纔出來，便成墼子，秖如每日出入，行住坐卧，不可揔成墼子。且道這僧出來，具眼不具眼。上堂：金佛不度爐，木佛不度火，泥佛不度水。真佛内裏坐，菩提湼槃，真如佛性，盡是貼體衣服，亦名煩惱。實際理地甚麽處著。一心不生，萬法無咎。汝但究理，坐看三二十年，若不會，截取老僧頭去。夢幻空華，徒勞把捉。心若不異，萬法一如。既不從外得，更拘執作麽？如羊相似，亂拾物安向口裏。老僧見藥山和尚道：有人問著，但教合取狗口。老僧亦教合取狗口。取我是垢，不取我是淨。一似獵狗專欲得物喫。佛法在甚麽處？千人萬人盡是覓佛漢子，於中覓一箇道人無。若與空王爲弟子，莫教心病最難醫。未有世界，早有此性。世界壞時，此性不壞。一從見老僧後，更不是别人，祇是箇主人公。這箇更向外覓作麽？正恁麽時，莫轉頭换腦。若轉頭换腦，卽失却也。僧問：承師有言，世界壞時，此性不壞。如何是此性？師曰：四大五陰。曰：此猶是壞底，如何是此性？師曰：四大五陰。法眼云：是一箇兩箇，是壞不壞，且作麽生會？試斷看。師因老宿問：近離甚處？曰：滑州。宿曰：幾程到這裏？師曰：一躂到。宿曰：好箇捷疾鬼。師曰：萬福大王。宿曰：參堂去！師應喏喏。尼問：如何是密密意？師以手掐之。尼曰：和尚猶有這箇在。師曰：却是你有這箇在。僧辭，師問：甚麽處去？曰：閩中去。師曰：彼中兵馬隘，你須回避始得。曰：向甚麽處回避？師曰：恰好。問：如何是賓中主？師曰：山僧不問婦。曰：如何是主中賓？師曰：山僧無丈人。有僧遊五臺，問一婆子曰：臺山路向甚麽處去？婆曰：驀直去。僧便去。婆曰：好箇師僧又恁麽去。後有僧舉似師，師曰：待我去勘過。明日，師便去問：臺山路向甚麽處去？婆曰：驀直去。師便去。婆曰：好箇師僧又恁麽去。師歸院謂僧曰：臺山婆子爲汝勘破了也。玄覺云：前來僧也恁麽道，趙州去也恁麽道，甚麽處是勘破婆子處。又云：非唯被趙州勘破，亦被這僧勘破。問：恁麽來底人，師還接否？師曰：接。曰：不恁麽來底，師還接否？師曰：接。曰：恁麽來者從師接，不恁麽來者如何接？師曰：止！止！不須説，我法妙難思。師因出，路逢一婆。婆問：和尚住甚麽處？師曰：趙州東院西。婆無語。師歸問衆僧：合使那箇西字？或言東西字，或言棲泊字。師曰：汝等總作得鹽鐵判官。曰：和尚爲甚恁麽道？師曰：爲汝總識字。法燈别衆僧云：已知去處。問：如何是囊中寶？師曰：合取口。法燈别云：莫説似人。有一婆子令人送錢，請轉藏經。師受施利了，却下禪牀轉一匝。乃曰：傳語婆，轉藏經已竟。其人回舉似婆。婆曰：比來請轉全藏，如何祇爲轉半藏？玄覺云：甚麽處是欠半藏處，且道那婆子具甚麽眼，便與麽道。因僧侍次，遂指火問曰：這箇是火，你不得唤作火。老僧道了也。僧無對。復筴起火曰：會麽？曰：不會。師曰：此去舒州，有投子和尚，汝往禮拜，問之，必爲汝説。因緣相契，不用更來。不相契却來。其僧到投子，子問：近離甚處？曰：趙州。子曰：趙州有何言句？僧舉前話。子曰：汝會麽？曰：不會，乞師指示。子下禪牀，行三步却坐。問曰：會麽？曰：不會。子曰：你歸舉似趙州。其僧却回，舉似師。師曰：還會麽？曰：不會。師曰：投子與麽，不較多也。有新到謂師曰：某甲從長安來，横擔一條拄杖，不曾撥著一人。師曰：自是大德拄杖短。同安顯别云：老僧這裏不曾見恁麽人。僧無對。法眼代云：呵呵。同安顯代云：也不短。僧寫師真呈。師曰：且道似我不似我？若似我，卽打殺老僧。不似我，卽燒却真。僧無對。玄覺代云：留取供養。
問：如何是祖師西來意？師曰：庭前栢樹子。曰：和尚莫將境示人？師曰：我不將境示人。曰：如何是祖師西來意？師曰：庭前栢樹子。問：僧發足甚處？曰：雪峯。師曰：雪峯有何言句示人？曰：尋常道盡十方世界，是沙門一隻眼。你等諸人，向甚處屙？師曰：闍黎若回，寄箇鍬子去。師謂衆曰：我向行脚到南方，火爐頭有箇無賓主話，直至如今無人舉着。上堂：至道無難，唯嫌揀擇。纔有語言是揀擇，是明白。老僧不在明白裏，是汝還護惜也無？時有僧問：既不在明白裏，護惜箇甚麽？師曰：我亦不知。僧曰：和尚既不知，爲甚道不在明白裏？師曰：問事卽得，禮拜了退。别僧問：至道無難，唯嫌揀擇。是時人窼窟否？師曰：曾有人問我，老僧直得五年分踈不下。又問：至道無難，唯嫌揀擇。如何是不揀擇？師曰：天上天下，唯我獨尊。曰：此猶是揀擇。師曰：田庫奴甚處是揀擇？僧無語。問：至道無難，唯嫌揀擇。纔有語言是揀擇。和尚如何爲人？師曰：何不引盡此語。僧曰：某甲秖念得到這裏。師曰：至道無難，唯嫌揀擇。問：如何是道？師曰：牆外底。曰：不問這箇。師曰：你問那箇？曰：大道。師曰：大道透長安。問：道人相見時如何？師曰：呈漆器。上堂：兄弟若從南方來者，卽與下載；若從北方來者，卽與上載。所以道，近上人問道卽失道，近下人問道卽得道。師因與文遠行，乃指一片地曰：這裏好造箇巡鋪。文遠便去路傍立曰：把將公驗來。師遂與一摑。遠曰：公驗分明過。
師與文遠論義曰：鬭劣不鬭勝。勝者輸果子。遠曰：請和尚立義。師曰：我是一頭驢。遠曰：我是驢胃。師曰：我是驢糞。遠曰：我是糞中蟲。師曰：你在彼中作甚麽？遠曰：我在彼中過夏。師曰：把將果子來。新到參，師問：甚麽處來？曰：南方來。師曰：佛法盡在南方，汝來這裏作甚麽？曰：佛法豈有南北邪？師曰：饒汝從雪峯、雲居來，祇是箇擔板漢。崇壽稠云：和尚是據客置主人。問：如何是佛？師曰：殿裏底。曰：殿裏者豈不是泥龕塑像？師曰：是。曰：如何是佛？師曰：殿裏底。問：學人乍入叢林，乞師指示。師曰：喫粥了也未？曰：喫粥了也。師曰：洗鉢盂去。其僧忽然省悟。
上堂：纔有是非，紛然失心，還有答話分也無？僧舉似洛浦，浦扣齒。又舉似雲居，居曰：何必。僧回舉似師。師曰：南方大有人喪身失命。曰：請和尚舉。師纔舉前語，僧指傍僧曰：這箇師僧喫却飯了，作恁麽語話。師休去。問：久嚮趙州石橋，到來祇見略彴。師曰：汝祇見略彴，且不見石橋。曰：如何是石橋？師曰：度驢度馬。曰：如何是略彴？師曰：箇箇度人。後有如前問，師如前答。又僧問：如何是石橋？師曰：過來！過來！雲居錫云：趙州爲當扶石橋，扶略彴？師聞沙彌喝參，向侍者曰：教伊去。者乃教去，沙彌便珍重。師曰：沙彌得入門，侍者在門外。雲居錫云：甚麽處是沙彌入門，侍者在門外，這裏若會得，便見趙州。問：僧甚麽處來？曰：從南來。師曰：還知有趙州關否？曰：須知有不涉關者。師曰：這販私鹽漢。問：如何是西來意？師下禪牀立曰：莫祇這箇便是否？師曰：老僧未有語在。問菜頭：今日喫生菜，喫熟菜？頭拈起菜呈之。師曰：知恩者少，負恩者多。問：狗子還有佛性也無？師曰：無。曰：上至諸佛，下至螻蟻，皆有佛性，狗子爲甚麽却無？師曰：爲伊有業識在。師問一婆子：甚麽處去？曰：偷趙州筍去。師曰：忽遇趙州，又作麽生？婆便與一掌，師休去。師一日於雪中卧，曰：相救！相救！有僧便去身邊卧，師便起去。問：如何是趙州一句？師曰：老僧半句也無。曰：豈無和尚在？師曰：老僧不是一句。師問新到：曾到此間麽？曰：曾到。師曰：喫茶去。又問僧，僧曰：不曾到。師曰：喫茶去。後院主問曰：爲甚麽曾到也云喫茶去，不曾到也云喫茶去？師召院主，主應喏。師曰：喫茶去。
問：二龍争珠，誰是得者？師曰：老僧祇管看。問：空劫中還有人修行也無？師曰：汝唤甚麽作空劫？曰：無一物是。師曰：這箇始稱得修行，唤甚麽作空劫？僧無語。問：如何是玄中玄？師曰：汝玄來多少時邪？曰：玄之久矣。師曰：闍黎若不遇老僧，幾被玄殺。問：萬法歸一，一歸何所？師曰：老僧在青州作得一領布衫，重七斤。問：夜生兜率，晝降閻浮，於其中間，摩尼珠爲甚麽不現？師曰：道甚麽？其僧再問。師曰：毗婆尸佛早留心，直至如今不得妙。問院主：甚麽處來？主曰：送生來。師曰：鵶爲甚麽飛去？主曰：怕某甲。師曰：汝十年知事作恁麽語話？主却問：鵶爲甚麽飛去？師曰：院主無殺心。師拈起鉢曰：三十年後若見老僧，留取供養。若不見，卽撲破。别僧曰：三十年後敢道見和尚？師乃撲破。師在東司上，見遠侍者過，驀召文遠，遠應諾。師曰：東司上不可與汝説佛法。僧辭，師問：甚麽處去？曰：雪峯去。師曰：雪峯忽若問和尚有何言句，汝作麽生秖對？曰：某甲道不得，請和尚道。師曰：冬卽言寒，夏卽道熱。又曰：雪峯更問：汝畢竟事作麽生？僧又曰：道不得。師曰：但道親從趙州來，不是傳語人。其僧到雪峯，一依前語秖對。峯曰：也須是趙州始得。玄沙聞曰：大小趙州敗闕也不知。雲居錫云：甚麽處是趙州敗闕，若檢得出，是上座眼。
問：如何是出家？師曰：不履高名，不求苟得。問：澄澄絶點時如何？師曰：這裏不著客作漢。問：如何是祖師意？師敲牀脚。僧曰：秖這莫便是否？師曰：是。卽脱取去。問：如何是毗盧圓相？師曰：老僧自幼出家，不曾眼花。曰：豈不爲人？師曰：願汝常見毗盧圓相。官人問：和尚還入地獄否？師曰：老僧末上入。曰：大善知識爲甚麽入地獄？師曰：我若不入，阿誰教化汝？
真定帥王公携諸子入院，師坐而問曰：大王會麽？王曰：不會。師曰：自小持齋身已老，見人無力下禪牀。王尤加禮重。翌日令客將傳語，師下禪牀受之。侍者曰：和尚見大王來，不下禪牀。今日軍將來，爲甚麽却下禪牀？師曰：非汝所知。第一等人來，禪牀上接。中等人來，下禪牀接。末等人來，三門外接。因侍者報大王來也，師曰：萬福大王。者曰：未到在。師曰：又道來也。師到一庵主處，問：有麽？有麽？主竪起拳頭。師曰：水淺不是泊船處。便行。又到一庵主處，問：有麽？有麽？主亦竪起拳頭。師曰：能縱能奪，能殺能活。便作禮。問僧：一日看多少經？曰：或七八，或十卷。師曰：闍黎不會看經。曰：和尚一日看多少？師曰：老僧一日秖看一字。
文遠待者在佛殿禮拜次，師見以拄杖打一下曰：作甚麽？者曰：禮佛。師曰：用禮作甚麽？者曰：禮佛也是好事。師曰：好事不如無。上堂：正人説邪法，邪法悉皆正。邪人説正法，正法悉皆邪。諸方難見易識，我這裏易見難識。問：如何是趙州？師曰：東門西門，南門北門。問：初生孩子還具六識也無？師曰：急水上打毬子。僧却問投子：急水上打毬子，意旨如何？子曰：念念不停留。問：和尚姓甚麽？師曰：常州有。曰：甲子多少？師曰：蘇州有。問：十二時中如何用心？師曰：汝被十二時辰使，老僧使得十二時。乃曰：兄弟莫久立，有事商量，無事向衣鉢下坐窮理好。老僧行脚時，除二時粥飯是雜用心處，除外更無别用心處。若不如是大遠在。僧問：如何是古佛心？師曰：三箇婆子排班拜。問：如何是不遷義？師曰：一箇野雀兒從東飛過西。問：學人有疑時如何？師曰：大宜小宜。曰：大疑。師曰：大宜東北角，小宜僧堂後。問：栢樹子還有佛性也無？師曰：有。曰：幾時成佛？師曰：待虚空落地時。曰：虚空幾時落地？師曰：待栢樹子成佛時。問：如何是毗盧師？師便起立。僧曰：如何是法身主？師便坐。僧禮拜。師曰：且道坐者是？立者是？師謂衆曰：你若一生不離叢林，不語五年十載，無人唤你作瘂漢。已後佛也不柰你何。你若不信，截取老僧頭去。師魚鼓頌曰：四大由來造化功，有聲全貴裏頭空。莫嫌不與凡夫説，祇爲宫商調不同。師因趙王問：師尊年有幾箇齒在？師曰：祇有一箇。王曰：争喫得物？師曰：雖然一箇，下下齩着。師寄拂子與王曰：若問何處得來，但説老僧平生用不盡者。師之玄言，布於天下。時謂趙州門風，皆悚然信伏矣。唐乾寧四年十一月二日，右脇而寂，壽一百二十歲，謚真際大師。
湖南長沙景岑招賢禪師，初住鹿苑爲第一世，其後居無定所，但徇緣接物，隨宜説法，時謂之長沙和尚。上堂：我若一向舉揚宗教，法堂裏須草深一丈。事不獲已，向汝諸人道：盡十方世界是沙門眼，盡十方世界是沙門全身，盡十方世界是自己光明，盡十方世界在自己光明裏，盡十方世界無一人不是自己。我常向汝諸人道：三世諸佛，法界衆生，是摩訶般若光。光未發時，汝等諸人向甚麽處委悉？光未發時，尚無佛無衆生消息，何處得山河國土來？時有僧問：如何是沙門眼？師曰：長長出不得。又曰：成佛成祖出不得，六道輪回出不得。僧曰：未審出箇甚麽不得？師曰：晝見日，夜見星。曰：學人不會。師曰：妙高山色青又青。問：教中道而常處此菩提座，如何是座？師曰：老僧正坐，大德正立。問：如何是大道？師曰：没却汝。問：諸佛師是誰？師曰：從無始劫來，承誰覆蔭？曰：未有諸佛已前作麽生？師曰：魯祖開堂，亦與師僧東道西説。問：學人不據地時如何？師曰：汝向甚麽處安身立命？曰：却據地時如何？師曰：拖出死屍著。問：如何是異類？師曰：尺短寸長。問：如何是諸佛師？師曰：不可更拗直作曲邪。曰：請和尚向上説。師曰：闍黎眼瞎耳聾？作麽遊山歸，首座問：和尚甚處去來？師曰：遊山來。座曰：到甚麽處？師曰：始從芳草去，又逐落花回。座曰：大似春意。師曰：也勝秋露滴芙蕖。師遣僧問同參會和尚曰：和尚見南泉後如何？會默然。僧曰：和尚未見南泉已前作麽生？會曰：不可更别有也。僧回舉似師。師示偈曰：百尺竿頭不動人，雖然得入未爲真。百尺竿頭須進步，十方世界是全身。僧便問：祇如百尺竿頭如何進步？師曰：朗州山，澧州水。曰：不會。師曰：四海五湖皇化裏。
有客來謁，師召尚書，其人應諾。師曰：不是尚書本命。曰：不可離却卽今祇對，别有第二主人？師曰：唤尚書作至尊得麽？曰：恁麽，總不祇對時，莫是弟子主人否？師曰：非但祇對與不祇對時，無始劫來，是箇生死根本。有偈曰：學道之人不識真，祇爲從來認識神。無始劫來生死本，癡人唤作本來人。有秀才看千佛名經，問曰：百千諸佛，但見其名，未審居何國土？還化物也無？師曰：黄鶴樓崔顥題後，秀才還曾題也未？曰：未曾。師曰：得閑題取一篇好。問：南泉遷化向甚麽處去？師曰：東家作驢，西家作馬。曰：學人不會，此意如何？師曰：要騎卽騎，要下卽下。皓月供奉問：天下善知識證三德湼槃也未？師曰：大德問果上湼槃，因中湼槃？曰：問果上湼槃。師曰：天下善知識未證。曰：爲甚麽未證？師曰：功未齊於諸聖。曰：功未齊於諸聖，何爲善知識？師曰：明見佛性，亦得名爲善知識。曰：未審功齊何道，名證大湼槃？師示偈曰：摩訶般若照，解脱甚深法。法身寂滅體，三一理圓常。欲識功齊處，此名常寂光。曰：果上三德湼槃，已蒙開示，如何是因中湼槃？師曰：大德是。月又問：教中説幻意是有邪？師曰：大德是何言歟？曰：恁麽則幻意是無邪？師曰：大德是何言歟？曰：恁麽，則幻意是不有不無邪？師曰：大德是何言歟？曰：如某三明盡，不契於幻意，未審和尚如何明教中幻意？師曰：大德信一切法不思議否？曰：佛之誠言，那敢不信？師曰：大德言信，二信之中是何信？曰：如某所明，二信之中是名緣信。師曰：依何教門得生緣信？曰：華嚴云：菩薩摩訶薩以無障無礙智慧，信一切世間境界，是如來境界。又華嚴云：諸佛世尊，悉知世法及諸佛法性無差别，決定無二。又華嚴云：佛法世間法，若見其真實，一切無差别。師曰：大德所舉緣信教門甚有來處。聽老僧與大德明教中幻意。若人見幻本來真，是則名爲見佛人。圓通法法無生滅，無滅無生是佛身。月又問：蚯蚓斷爲兩段，兩頭俱動，未審佛性在阿那頭？師曰：動與不動是何境界？曰：言不干典，非智者之所談。祇如和尚言動與不動是何境界？出自何經？師曰：灼然！言不干典，非智者之所談。大德豈不見首楞嚴云：當知十方無邊，不動虚空，并其動摇，地水火風，均名六大，性真圓融，皆如來藏，本無生滅。師示偈曰：最甚深，最甚深，法界人身便是心。迷者迷心爲衆色，悟時刹境是真心。身界二塵無實相，分明達此號知音。月又問：如何是陁羅尼？師指禪牀右邊曰：這箇師僧却誦得。曰：别還有人誦得否？師又指禪牀左邊曰：這箇師僧亦誦得。曰：某甲爲甚麽不聞？師曰：大德豈不知道，真誦無響，真聽無聞。曰：恁麽，則音聲不入法界性也。師曰：離色求觀非正見，離聲求聽是邪聞。曰：如何是不離色是正見，不離聲是真聞？師示偈曰：滿眼本非色，滿耳本非聲。文殊常觸目，觀音塞耳根。會三元一體，達四本同真。堂堂法界性，無佛亦無人。僧問南泉道：三世諸佛不知有，貍奴白牯却知有。爲甚麽三世諸佛不知有？師曰：未入鹿苑時，猶較些子。曰：貍奴白牯爲甚麽却知有？師曰：汝争怪得伊。僧問：和尚繼嗣何人？師曰：我無人得繼嗣。曰：還參學也無？師曰：我自參學。曰：師意如何？師有偈曰：虚空問萬象，萬象答虚空。誰人親得聞，木叉丱角童。問：如何是平常心？師曰：要眠卽眠，要坐卽坐。曰：學人不會，意旨如何？師曰：熱卽取涼，寒卽向火。問：向上一路，請師道？師曰：一口針，三尺線。曰：如何領會？師曰：益州布，揚州絹。問：動是法王苗，寂是法王根。如何是法王？師指露柱曰：何不問大士？師與仰山翫月次，山曰：人人盡有這箇，秪是用不得。師曰：恰是倩汝用。山曰：你作麽生用？師劈胷與一踏。山曰：㘞！直下似箇大蟲。長慶云：前彼此作家，後彼此不作家。乃别云：邪法難扶。自此諸方稱爲岑大蟲。問：本來人還成佛也無？師曰：汝見大唐天子還自種田割稻麽？曰：未審是何人成佛？師曰：是汝成佛。僧無語。師曰：會麽？曰：不會。師曰：如人因地而倒，依地而起。地道甚麽？
三聖令秀上座問曰：南泉遷化向甚麽處去？師曰：石頭作沙彌時參見六祖。秀曰：不問石頭見六祖，南泉遷化向甚麽處去？師曰：教伊尋思去。秀曰：和尚雖有千尺寒松，且無抽條石筍。師默然。秀曰：謝和尚答話。師亦默然。秀回舉似三聖。聖曰：若恁麽，猶勝臨濟七步。然雖如此，待我更驗看。至明日，三聖上問：承聞和尚昨日答南泉遷化一則語，可謂光前絶後，今古罕聞。師亦默然。僧問：如何是文殊？師曰：牆壁瓦礫是。曰：如何是觀音？師曰：音聲語言是。曰：如何是普賢？師曰：衆生心是。曰：如何是佛？師曰：衆生色身是。曰：河沙諸佛體皆同，何故有種種名字？師曰：從眼根返源名文殊，耳根返源名觀音，從心返源名普賢。文殊是佛妙觀察智，觀音是佛無緣大慈，普賢是佛無爲妙行。三聖是佛之妙用，佛是三聖之真體。用則有河沙假名，體則總名一薄伽梵。問：色卽是空，空卽是色，此理如何？師曰：聽老僧偈：礙處非牆壁，通處没虚空。若人如是解，心色本來同。又曰：佛性堂堂顯現，住性有情難見。若悟衆生無我，我面何如佛面？問：第六第七識及第八識畢竟無體，云何得名轉第八爲大圓鏡智？師示偈曰：七生依一滅，一滅持七生。一滅滅亦滅，六七永無遷。問：蚯蚓斷爲兩段，兩頭俱動，未審佛性在阿那頭？師曰：妄想作麽？曰：其如動何！師曰：汝豈不知火風未散。問：如何轉得山河國土歸自己去？師曰：如何轉得自己成山河國土去？曰：不會。師曰：湖南城下好養民，米賤柴多足四鄰。僧無語。師示偈曰：誰問山河轉，山河轉向誰？圓通無兩畔，法性本無歸。華嚴座主問：虚空爲是定有，爲是定無？師曰：言有亦得，言無亦得。虚空有時但有假有，虚空無時但無假無。曰：如和尚所説，有何教文？師曰：大德豈不聞首楞嚴云：十方虚空生汝心内，猶如片雲點太清裏。豈不是虚空生時但生假名？又云：汝等一人發真歸源，十方虚空悉皆消殞。豈不是虚空滅時但滅假名？老僧所以道：有是假有，無是假無。又問：經云如淨瑠璃中内現真金像，此意如何？師曰：以淨瑠璃爲法界體，以真金像爲無漏智。體能生智，智能達體。故云如淨瑠璃中内現真金像。問：如何是上上人行處？師曰：如死人眼。師曰：你從無量劫來，還遊得遍否？曰：如何是普賢身？師曰：含元殿裏，更覓長安。問：如何是學人心？師曰：盡十方世界是你心。曰：恁麽，則學人無著身處也。師曰：是你著身處。曰：如何是著身處？師曰：大海水，深又深。曰：學人不會。師曰：魚龍出入任升沉。問：有人問和尚，卽隨因緣答，無人問和尚時如何？師曰：困則睡，健則起。曰：教學人作麽生會？師曰：夏天赤骨力，冬寒須得被。問：亡僧遷化甚麽處去也？師示偈曰：不識金剛體，却唤作緣生。十方真寂滅，誰在復誰行？師讚南泉真曰：堂堂南泉，三世之源。金剛常住，十方無邊。生佛無盡，現已却還。久依南泉，有投機偈曰：今日還鄉入大門，南泉親道遍乾坤。法法分明皆祖父，回頭慙愧好兒孫。泉答曰：今日投機事莫論，南泉不道遍乾坤。還鄉盡是兒孫事，祖父從來不出門。勸學偈曰：萬丈竿頭未得休，堂堂有路少人遊。禪師願達南泉去，滿目青山萬萬秋。臨濟云：赤肉團上，有一無位真人。師因有偈曰：萬法一如不用揀，一如誰揀誰不揀？卽今生死本菩提，三世如來同箇眼。誡斫松竹偈曰：千年竹，萬年松。枝枝葉葉盡皆同。爲報四方玄學者，動手無非觸祖公。
鄂州茱萸山和尚，初住隨州護國。上堂，擎起一橛竹曰：還有人虚空裏釘得橛麽？時有靈虚上座出衆曰：虚空是橛。師擲下竹，便下座。趙州到雲居，居曰：老老大大，何不覓箇住處？曰：甚麽處住得？居曰：山前有箇古寺基。州曰：和尚自住取。後到師處，師曰：老老大大，何不覓箇住處？州曰：向甚處住？師曰：老老大大，住處也不知。州曰：三十年弄馬騎，今日却被驢撲。雲居錫云：甚麽處是趙州被驢撲處。衆僧侍立次，師曰：祇恁麽白立，無箇説處，一場氣悶。僧擬問，師便打。曰：爲衆竭力。便入方丈。有行者參，師曰：會去看趙州麽？曰：和尚敢道否？師曰：非但茱萸，一切人道不得。曰：和尚放某甲過。師曰：這裏從前不通人情。曰：要且慈悲心在。師便打。曰：醒後來爲汝。
衢州子湖巖利蹤禪師，澶州人也。姓周氏，幽州開元寺出家，依年受具。後入南泉之室，乃抵于衢州之馬蹄山，結茅宴居。唐開元二年，邑人翁遷貴施山下子湖創院，師於門下立牌曰：子湖有一隻狗，上取人頭，中取人心，下取人足。擬議卽喪身失命。臨濟會下二僧參，方揭簾，師喝曰：看狗！僧回顧，師便歸方丈。與勝光和尚鉏園次，驀按钁，回視光曰：事卽不無，擬心卽差。光便問：如何是事？被師攔胷踏倒，從此有省。尼到參，師曰：汝莫是劉鐵磨否？曰：不敢。師曰：左轉右轉？曰：和尚莫顛倒。師便打。師一夜於僧堂前叫曰：有賊！衆皆驚動。有一僧在堂内出，師把住曰：維那，捉得也！捉得也！曰：不是某甲。師曰：是卽是，秖是汝不肯承當。有偈示衆曰：三十年來住子湖，二時齋粥氣力麄。無事上山行一轉，借問時人會也無。廣明中，無疾歸寂，塔于本山。
荆南白馬曇照禪師，常曰：快活！快活！及臨終時叫：苦！苦！又曰：閻羅王來取我也。院主問曰：和尚當時被節度使抛向水中，神色不動，如今何得恁麽地？師舉枕子曰：汝道當時是，如今是？院主無對。法眼代云：此時但掩耳出去。此乃天王悟事，丘玄素具載碑中。今從傳燈，不復移改。
終南山雲際師祖禪師，初參南泉，問：摩尼珠人不識，如來藏裏親收得。如何是藏？泉曰：與汝往來者是。師曰：不往來者如何？泉曰：亦是。曰：如何是珠？泉召師祖，師應諾。泉曰：去！汝不會我語。師從此信入。
鄧州香嚴下堂義端禪師，上堂：兄弟，彼此未了，有甚麽事相共商量？我三五日卽發去也。如今學者，須了却今時，莫愛他向上人無事。兄弟，縱學得種種差别義路，終不代得自己見解。畢竟著力始得，空記持他巧妙章句，卽轉加煩亂去。汝若欲相應，但恭恭地盡，莫停留纖毫，直似虚空，方有少分。以虚空無鎖閉，無壁落，無形段，無心眼。時有僧問：古人相見時如何？師曰：老僧不曾見古人。曰：今時血脉不斷處，如何仰羡？師曰：有甚麽仰羡處？問：某甲不問閑事，請和尚答話。師曰：更從我覓甚麽？曰：不爲閑事。師曰：汝教我道。乃曰：兄弟，佛是塵，法是塵，終日馳求，有甚麽休歇。但時中不用掛情，情不掛物，無善可取，無惡可棄。莫教他籠罩著，始是學處也。問：某甲曾辭一老宿，宿曰：去則親良朋，附善友。某今辭和尚，未審有何指示？師曰：禮拜著。僧禮拜，師曰：禮拜一任禮拜，不得認奴作郎。
上堂，僧問：如何是直截根源？師乃擲下拄杖，便歸方丈。上堂：語是謗，寂是誑，語寂向上有路在。老僧口門窄，不能與汝説得。便下座。上堂，問：正因爲甚麽無事？師曰：我不曾停留。乃曰：假饒重重剥得，淨盡無停留，權時施設，亦是方便接人。若是那邊事，無有是處。
池州靈鷲閑禪師，上堂：是汝諸人本分事，若教老僧道，卽是與蛇畫足。時有僧問：與蛇畫足卽不問，如何是本分事？師曰：闍黎試道看。僧擬再問，師曰：畫足作麽？明水和尚問：如何是頓獲法身？師曰：一透龍門雲外望，莫作黄河點額魚。仰山問：寂寂無言，如何視聽？師曰：無縫塔前多雨水。僧問：二彼無言時如何？師曰：是常。曰：還有過常者無？師曰：有。曰：請師唱起。師曰：玄珠自朗耀，何須壁外光！問：今日供養西川無染大師，未審還來否？師曰：本自無所至，今豈隨風轉？曰：恁麽則供養何用？師曰：功力有爲，不换義相涉。
洛京嵩山和尚，僧問：古路坦然時如何？師曰：不前。曰：爲甚麽不前？師曰：無遮障處。問：如何是嵩山境？師曰：日從東出，月向西頽。曰：學人不會。師曰：東西也不會？問：六識俱生時如何？師曰：異。曰：爲甚麽如此？師曰：同。
日子和尚，因亞谿來參，師作起勢。谿曰：這老山鬼，猶見某甲在。師曰：罪過！罪過！適來失衹對。谿欲進語，師便喝。谿曰：大陣當前，不妨難禦。師曰：是！是！谿曰：不是！不是！趙州云：可憐兩箇漢，不識轉身句。
蘇州西禪和尚，僧問：三乘十二分教則不問，如何是祖師西來的的意？師舉拂子示之。其僧不禮拜，竟參雪峯。峯問：甚麽處來？曰：浙中來。峯曰：今夏甚麽處？曰：西禪。峯曰：和尚安否？曰：來時萬福。峯曰：何不且在彼從容？曰：佛法不明。峯曰：有甚麽事？僧舉前話。峯曰：汝作麽生不肯伊？曰：是境。峯曰：汝見蘇州城裏人家男女否？曰：見。峯曰：汝見路上林木池沼否？曰：見。峯曰：凡覩人家男女，大地林沼，總是境。汝還肯否？曰：肯。峯曰：祇如舉起拂子，汝作麽生不肯？僧乃禮拜曰：學人取次發言，乞師慈悲。峯曰：盡乾坤是箇眼，汝向甚麽處蹲坐？僧無語。
宣州刺史陸亘大夫問南泉：古人瓶中養一鵝，鵝漸長大，出瓶不得。如今不得毁瓶，不得損鵝，和尚作麽生出得？泉召大夫，陸應諾。泉曰：出也。陸從此開解，卽禮謝。暨南泉圓寂，院主問曰：大夫何不哭先師？陸曰：院主道得卽哭。院主無對。長慶代云：合哭不合哭？
池州甘贄行者，一日入南泉設齋，黄檗爲首座。行者請施財，座曰：財法二施，等無差别。甘曰：恁麽道，争消得某甲䞋。便將出去。須臾復入，曰：請施財。座曰：財法二施，等無差别。甘乃行䞋。又一日，入寺設粥，仍請南泉念誦。泉乃白椎曰：請大衆爲貍奴白牯念摩訶般若波羅密。甘拂袖便出。泉粥後問典座：行者在甚處？座曰：當時便去也。泉便打破鍋子。甘常接待往來，有僧問曰：行者接待不易。甘曰：譬如餧驢餧馬。僧休去。有住庵僧緣化什物，甘曰：有一問，若道得卽施。乃書心字，問：是甚麽字？曰：心字。又問妻：甚麽字？妻曰：心字。甘曰：某甲山妻亦合住庵。其僧無語，甘亦無施。又問一僧：甚麽處來？曰：潙山來。甘曰：曾有僧問潙山：如何是西來意？潙山舉起拂子。上座作麽生會潙山意？曰：借事明心，附物顯理。甘曰：且歸潙山去好！保福聞之，乃仰手覆手。
襄州關南道常禪師，僧問：如何是西來意？師舉拄杖，曰：會麽？曰：不會。師便打。師每見僧來參禮，多以拄杖打趂。或曰：遲一刻。或曰：打動關南皷。而時輩鮮有唱和者。
洪州雙嶺玄真禪師，初問道吾：無神通菩薩爲甚麽足迹難尋？吾曰：同道者方知。師曰：和尚還知否？吾曰：不知。師曰：何故不知？吾曰：去！你不識我語。師後於鹽官處悟旨焉。
杭州徑山鑒宗禪師，湖州錢氏子。依本州開元寺大德高閑出家。學通淨名思益經。後往鹽官決擇疑滯。唐咸通三年，住徑山，有小師洪諲以講論自矜。諲卽法濟大師。師謂之曰：佛祖正法，直截亡詮。汝筭海沙，於理何益？但能莫存知見，泯絶外緣，離一切心，卽汝真性。諲茫然，遂禮辭，遊方至潙山，方悟玄旨。乃嗣潙山師。咸通七年示滅，謚無上大師。
福州芙蓉山靈訓禪師，初參歸宗，問：如何是佛？宗曰：我向汝道，汝還信否？曰：和尚誠言，安敢不信？宗曰：卽汝便是。師曰：如何保任？宗曰：一翳在眼，空華亂墜。法眼云：若無後語，有甚麽歸宗也。師辭，宗問：甚麽處去？師曰：歸嶺中去。宗曰：子在此多年，裝束了却來，爲子説一上佛法。師結束了上去。宗曰：近前來！師乃近前。宗曰：時寒，途中善爲。師聆此言，頓忘前解。歸寂，謚弘照大師。
漢南高亭和尚，有僧自夾山來禮拜，師便打。僧曰：特來禮拜，何得打某甲？僧再禮拜，師又打趂。僧回，舉似夾山。山曰：汝會也無？曰：不會。山曰：賴汝不會。若會，卽夾山口瘂。
新羅大茅和尚，上堂：欲識諸佛師，向無明心内識取。欲識常住不凋性，向萬物遷變處識取。僧問：如何是大茅境？師曰：不露鋒。曰：爲甚麽不露鋒？師曰：無當者。
五臺山智通禪師，自稱大禪佛。初在歸宗會下，忽一夜連叫曰：我大悟也。衆駭之。明日上堂衆集。宗曰：昨夜大悟底僧出來。師出曰：某甲。宗曰：汝見甚麽道理，便言大悟？試説看。師曰：師姑元是女人作。宗異之，師便辭去。宗門送，與提笠子。師接得笠子，戴頭上便行，更不回顧。後居臺山法華寺，臨終有偈曰：舉手攀南斗，回身倚北辰。出頭天外看，誰是我般人？
新羅國迦智禪師，僧問：如何是西來意？師曰：待汝裏頭來，卽與汝道。問：如何是大梅的旨？師曰：酪本一時抛。
杭州天龍和尚，上堂：大衆莫待老僧上來便上來，下去便下去。各有華藏性海，具足功德，無礙光明。各各參取，珍重！僧問：如何得出三界去？師曰：汝卽今在甚麽處？
杭州刺史白居易，字樂天，久参佛光得心法，兼禀大乘金剛寶戒。元和中造于京兆興善法堂，致四問。語見興善章。十五年，牧杭州，訪鳥窠和尚，有問荅語句。見鳥窠章。嘗致書于濟法師，以佛無上大慧演出教理，安有徇機高下，應病不同，與平等一味之説相反。援引維摩及金剛三昧等六經，闢二義而難之。又以五藴十二緣説名色，前後不類，立理而徵之。並鉤深索隱，通幽洞微，然未覩法師醻對，後來亦鮮有代荅者。復受東都凝禪師八漸之目，各廣一言而爲一偈。釋其旨趣，自淺之深，猶貫珠焉。凡守任處多訪祖道，學無常師，後爲賓客，分司東都。罄己俸修龍門香山寺。寺成自撰記。凡爲文動關教化，無不贊美佛乘，見于本集。其歷官次第歸全代祀，卽史傳存焉。
福州龜山正元禪師，宣州蔡氏子。嘗述偈示徒。一曰：滄溟幾度變桑田，唯有虚空獨湛然。已到岸人休戀筏，未曾度者要須船。二曰：尋師認得本心源，兩岸俱玄一不全。是佛不須更覓佛，秪因如此便忘緣。咸通十年終于本山，謚性空大師。
蘇溪和尚，僧問：如何是定光佛？師曰：鴨吞螺師。曰：還許學人轉身也無？師曰：眼睛突出。
鎮州普化和尚者，不知何許人也。師事盤山，密受真訣，而佯狂出言無度。暨盤山順世，乃於北地行化。或城市，或塚間，振一鐸曰：明頭來，明頭打。暗頭來，暗頭打。四方八面來，旋風打。虚空來，連架打。一日，臨濟令僧捉住曰：揔不恁麽來時如何？師拓開曰：來日大悲院裏有齋。僧回舉似濟。濟曰：我從來疑著這漢。凡見人無高下，皆振鐸一聲，時號普化和尚。或將鐸就人耳邊振之。或拊其背，有回顧者，卽展手曰：乞我一錢。非時遇食亦喫。嘗暮入臨濟院喫生菜。濟曰：這漢大似一頭驢。師便作驢鳴。濟謂直歲曰：細抹草料著！師曰：少室人不識，金陵又再來。臨濟一隻眼，到處爲人開。師見馬步使出喝道，師亦喝道作相撲勢，馬步使令人打五棒。師曰：似卽似，是卽不是。師嘗於闤闠間摇鐸唱曰：覓箇去處不可得。時道吾遇之，把住問曰：汝擬去甚麽處？師曰：汝從甚麽處來？吾無語，師掣手便去。臨濟一日與河陽木塔長老同在僧堂内坐，正説師每日在街市掣風掣顛，知他是凡是聖？師忽入來。濟便問：汝是凡是聖？師曰：汝且道我是凡是聖？濟便喝。師以手指曰：河陽新婦子，木塔老婆禪。臨濟小厮兒，却具一隻眼。濟曰：這賊。師曰：賊！賊！便出去。唐咸通初，將示滅，乃入市謂人曰：乞我一箇直裰。人或與披襖，或與布裘，皆不受，振鐸而去。臨濟令人送與一棺。師笑曰：臨濟厮兒饒舌！便受之。乃辭衆曰：普化明日去東門死也。郡人相率送出城。師厲聲曰：今日葬不合青烏。乃曰：明日南門遷化。人亦隨之。又曰：明日出西門，方吉。人出漸稀。出已還返，人意稍怠。第四日，自擎棺出北門外，振鐸入棺而逝。郡人奔走出城，揭棺視之，已不見，唯聞空中鐸聲漸遠，莫測其由。
壽州良遂禪師，參麻谷，谷見來，便將鉏頭去鉏草。師到鉏草處，谷殊不顧，便歸方丈，閉却門。師次日復去，谷又閉門。師乃敲門，谷問：阿誰？師曰：良遂。纔稱名，忽然契悟曰：和尚莫謾良遂，良遂若不來禮拜和尚，洎被經論賺過一生。谷便開門相見。乃歸講肆，謂衆曰：諸人知處，良遂總知。良遂知處，諸人不知。
吉州薯山慧超禪師，洞山來禮拜次，師曰：汝已住一方，又來這裏作麽？曰：良价無奈疑何，特來見和尚。師召良价，价應諾。師曰：是甚麽？价無語。師曰：好箇佛，祇是無光燄。
虔州處微禪師，僧問：三乘十二分教體理得妙，與祖意是同是别？師曰：須向六句外鑒，不得隨聲色轉。曰：如何是六句？師曰：語底默底，不語不默，總是總不是，汝合作麽生？僧無對。問仰山：汝名甚麽？山曰：慧寂。師曰：那箇是慧？那箇是寂？山曰：祇在目前。師曰：猶有前後在。山曰：前後且置。和尚見箇甚麽？師曰：喫茶去！
京兆大薦福寺弘辯禪師，唐宣宗問：禪宗何有南北之名？對曰：禪門本無南北。昔如來以正法眼付大迦葉，展轉相傳，至二十八祖菩提達磨，來遊此方爲初祖。暨第五祖弘忍大師在蘄州東山開法。時有二弟子：一名慧能，受衣法，居嶺南爲六祖；一名神秀，在北揚化。其後神秀門人普寂者，立秀爲第六祖，而自稱七祖。其所得法雖一，而開導發悟有頓漸之異，故曰南頓北漸，非禪宗本有南北之號也。帝曰：云何名戒？對曰：防非止惡謂之戒。帝曰：云何爲定？對曰：六根涉境，心不隨緣名定。帝曰：云何爲慧？對曰：心境俱空，照覽無惑名慧。帝曰：何爲方便？對曰：方便者，隱實覆相權巧之門也。被接中下，曲施誘迪謂之方便。設爲上根言，捨方便但説無上道者，斯亦方便之譚。乃至祖師玄言，忘功絶謂，亦無出方便之迹。帝曰：何爲佛心？對曰：佛者西天之語，唐言覺。謂人有智慧覺照爲佛心。心者佛之别名，有百千異號，體唯其一，無形狀，非青黄赤白、男女等相，在天非天，在人非人，而現天現人，能男能女，非始非終，無生無滅，故號靈覺之性。如陛下日應萬機，卽是陛下佛心。假使千佛共傳，而不念别有所得也。帝曰：如今有人念佛如何？對曰：如來出世爲天人師，善知識隨根器而説法，爲上根者開最上乘頓悟至理。中下者未能頓曉，是以佛爲韋提希權開十六觀門，令念佛生於極樂。故經云：是心是佛，是心作佛，心外無佛，佛外無心。帝曰：有人持經念佛，持呪求佛，如何？對曰：如來種種開讚，皆爲最上一乘。如百川衆流，莫不朝宗于海。如是差别諸數，皆歸薩婆若海。帝曰：祖師既契會心印，金剛經云無所得法，如何？對曰：佛之一化，實無一法與人。但示衆人，各各自性，同一法藏。當時然燈如來但印釋迦本法而無所得，方契然燈本意。故經云：無我無人，無衆生，無壽者，是法平等，修一切善法，不住於相。帝曰：禪師既會祖意，還禮佛轉經否？對曰：沙門釋子，禮佛轉經，蓋是住持常法，有四報焉。然依佛戒修身，參尋知識，漸修梵行，履踐如來所行之迹。帝曰：何爲頓見？何爲漸修？對曰：頓明自性，與佛同儔。然有無始染習，故假漸修對治，令順性起用。如人喫飯，不一口便飽。師是日辯對七刻，賜紫方袍，號圓智禪師，仍勑修天下祖塔，各令守護。
福州龜山智真禪師，揚州柳氏子。初謁章敬，敬問：何所而至？師曰：至無所至，來無所來。敬雖默然，師亦自悟。住後，上堂：動容瞬目，無出當人一念淨心，本來是佛。仍説偈曰：心本絶塵何用洗，身中無病豈求醫？欲知是佛非身處，明鑑高懸未照時。後值武宗沙汰，有偈示衆曰：勑命如雷下翠微，風前垂淚脱禪衣。雲中有寺不容住，塵裏無家何處歸？明月分形處處新，白衣寧墜解空人。誰言在俗妨修道，金粟曾爲居士身。忍僊林下坐禪時，曾被歌王割截肢。況我聖朝無此事，秖令休道亦何悲。暨宣宗中興，乃不復披緇。咸通六年終于本山，謚歸寂禪師。
金州操禪師，請米和尚齋，不排坐位。米到，展坐具禮拜。師下禪牀，米乃坐師位，師却席地而坐。齋訖，米便去。侍者曰：和尚受一切人欽仰，今日坐位被人奪却！師曰：三日後若來卽受救在！米三日後果來。曰：前日遭賊。僧問鏡清：古人道：前日遭賊，意旨如何？清云：祇見錐頭利，不見鑿頭方。
朗州古堤和尚，尋常見僧來，但曰：去！汝無佛性。僧無對。或有對者，莫契其旨。仰山到參，師曰：去！汝無佛性。山叉手近前三步應喏。師笑曰：子甚麽處得此三昧來？山曰：我從耽源處得名，潙山處得地。師曰：莫是潙山的子麽？山曰：世諦卽不無，佛法卽不敢。山却問：和尚從甚處得此三昧？師曰：我從章敬處得此三昧。山嘆曰：不可思議，來者難爲湊泊。
河中府公畿和尚，僧問：如何是道？如何是禪？師以偈示之曰：有名非大道，是非俱不禪。欲識箇中意，黄葉止啼錢。
湖南上林戒靈禪師，初參潙山。山曰：大德作甚麽來？師曰：介胄全具。山曰：盡卸了來，與大德相見。師曰：卸了也。山咄曰：賊尚未打，卸作甚麽？師無對。仰山代曰：請和尚屏却左右。潙山以手揖曰：喏！喏！師後參永泰，方諭其旨。
五臺山祕魔巖和尚，常持一木叉，每見僧來禮拜，卽叉却頸曰：那箇魔魅教汝出家？那箇魔魅教汝行脚？道得也叉下死，道不得也叉下死。速道！速道！學徒鮮有對者。法眼代云：乞命。法燈代，但引頸示之。玄覺代云：老兒家放下叉子得也。霍山通和尚訪師，纔見不禮拜，便攛入懷裏。師拊通背三下。通起拍手曰：師兄三千里外賺我來，三千里外賺我來。便回。
湖南祇林和尚，每叱文殊普賢皆爲精魅。手持木劔，自謂降魔。纔見僧來參，便曰：魔來也！魔來也！以劔亂揮，歸方丈。如是十二年後，置劔無言。僧問：十二年前爲甚麽降魔？師曰：賊不打貧兒家。曰：十二年後爲甚麽不降魔？師曰：賊不打貧兒家。
黄州齊安禪師，上堂：言不落句，佛祖徒施。玄韻不墜，誰人知得？僧問：如何識得自己佛？師曰：一葉明時消不盡，松風韻罷怨無人。曰：如何是自己佛？師曰：草前駿馬實難窮，妙盡還須畜生行。有人問：師年多少？師曰：五六四三不得類，豈同一二實難窮。師有偈曰：猛熾燄中人有路，旋風頂上屹然棲。鎮常歷劫誰差互，杲日無言運照齊。南嶽下四世睦州陳尊宿，諱道明，江南陳氏之後也。生時紅光滿室，祥雲蓋空，旬日方散。目有重瞳，面列七星，形相奇特，與衆奪倫。因往開元寺禮佛，見僧如故知。歸白父母，願求出家。父母聽許爲僧。後持戒精嚴，學通三藏。遊方契旨於黄檗，後爲四衆請住觀音院，常百餘衆，經數十載，學者叩激，隨問遽荅。詞語峻險，既非循轍，故淺機之流，往往嗤之，唯玄學性敏者欽伏。由是諸方歸慕，咸以尊宿稱。後歸開元，今改兜率。居房織蒲鞋以養母，故有陳蒲鞋之號。巢㓂入境，師標大草屨於城門，巢欲棄之，竭力不能舉。歎曰：睦州有大聖人。舍城而去，遂免擾攘。一日晚參，謂衆曰：汝等諸人還得箇入頭處也未？若未得箇入頭處，須覓箇入頭處。若得箇入頭處，已後不得孤負老僧。時有僧出禮拜，曰：某甲終不敢孤負和尚。師曰：早是孤負我了也。又曰：明明向你道，尚自不會，何况蓋覆將來。又曰：老僧在此住持，不曾見箇無事人到來，汝等何不近前？時有一僧方近前，師曰：維那不在，汝自領去三門外，與二十棒。曰：某甲過在甚麽處？師曰：枷上更著杻。師尋常見衲僧來，卽閉門。或見講僧，乃召曰：座主。主應諾。師曰：擔板漢。或曰：這裏有桶，與我取水。一日在廊階上立。僧問：陳尊宿房在何處？師脱草屨驀頭打。僧便走。師召：大德。僧回首，師指曰：却從那邊去！天使問：三門俱開，從那門入？師唤尚書，使應諾。師曰：從信門入。使又見畫壁，問曰：二尊者對譚何事？師摑露柱曰：三身中那箇不説法？座主參，師問：莫是講唯識論否？曰：不敢。師曰：朝去西天，暮歸唐土。會麽？曰：不會。師曰：吽！吽！五戒不持。師問一長老：了卽毛端吞巨海，始知大地一微塵。長老作麽生？曰：問阿誰？師曰：問長老。曰：何不領話？師曰：汝不領話，我不領話？問：座主講甚麽經？曰：講湼槃經。師曰：問一段義得麽？曰：得。師以脚踢空，吹一吹，曰：是甚麽義？曰：經中無此義。師曰：脱空謾語漢！五百力士揭石義，却道無。師見僧乃曰：見成公案，放汝三十棒。曰：某甲如是。師曰：三門頭金剛爲甚麽舉拳？曰：金剛尚乃如是。師便打。問：如何是向上一路？師曰：要道有甚麽難？曰：請師道。師曰：初三十一，中九下七。問：以一重去一重卽不問，不以一重去一重時如何？師曰：昨朝栽茄子，今日種冬瓜。問：如何是曹谿的的意？師曰：老僧愛嗔不愛喜。曰：爲甚麽如是？師曰：路逢劔客須呈劔，不是詩人莫説詩。問僧：甚處來？曰：瀏陽。師曰：彼中老宿祇對佛法大意道甚麽？曰：徧地無行路。師曰：老宿實有此語否？曰：實有。師拈拄杖打曰：這念言語漢！師問一長老：若有兄弟來，將何祇對？曰：待他來。師曰：何不道曰：和尚欠少甚麽？師曰：請不煩葛藤。僧參，師曰：汝豈不是行脚僧？曰：是。師曰：禮佛也未？曰：禮那土堆作麽？師曰：自領出去。問：某甲講兼行脚，不會教意時如何？師曰：灼然實語當懺悔。曰：乞師指示。師曰：汝若不問，老僧卽緘口無言。汝既問，老僧不可緘口去也。曰：請師便道。師曰：心不負人，面無慙色。問：一句道盡時如何？師曰：義墮也。曰：甚麽處是學人義墮處？師曰：三十棒教誰喫？問：高揖釋迦，不拜彌勒時如何？師曰：昨日有人問，趂出了也。曰：和尚恐某甲不實那？師曰：拄杖不在，苕帚柄聊與三十。
上堂：我見百丈不識好惡。大衆纔集，以拄杖一時打下，復召大衆，衆回首。乃云：是甚麽，有甚共語處？又黄檗和尚亦然。復召大衆，衆回首。乃云：月似彎弓，少雨多風，猶較些子。問僧：近離甚處？僧便喝。師曰：老僧被你一喝。僧又喝。師曰：三喝四喝後作麽生？僧無語。師便打曰：這掠虚漢！秀才訪師，稱會二十四家書。師以拄杖空中點一點，曰：會麽？秀才罔措。師曰：又道會二十四家書，永字八法也不識。
上堂：裂開也在我，揑聚也在我。時有僧問：如何是裂開？師曰：三九二十七，菩提湼槃，真如解脱，卽心卽佛。我且與麽道，你又作麽生？曰：某甲不與麽道。師曰：盞子撲落地，碟子成七片。曰：如何是揑聚？師乃歛手而坐。問：教意祖意是同是别？師曰：青山自青山，白雲自白雲。曰：如何是青山？師曰：還我一滴雨來。曰：道不得，請師道。師曰：法華鋒前陣，湼槃句後收。問僧：今夏在甚麽處？曰：待和尚有住處卽説。師曰：狐非師子類，燈非日月明。問僧：甚處來？僧瞪目視之。師曰：驢前馬後漢！曰：請師鑒。師曰：驢前馬後漢！道將一句來。僧無對。師看經次，陳操尚書問：和尚看甚麽經？師曰：金剛經。書曰：六朝翻譯，此當第幾？師舉起經曰：一切有爲法，如夢幻泡影。看經次，僧問：和尚看甚麽經？師曰：湼槃經。荼毗品最在後。問僧：今夏在甚處？曰：徑山。曰：這喫夜飯漢！曰：尊宿叢林，何言喫夜飯？師以棒趂出。師聞一老宿難親近，躬往相訪。纔入方丈，宿便喝。師側掌曰：兩重公案。宿曰：過在甚麽處？師曰：這野狐精！便退。問僧：近離甚處？曰：江西。師曰：踏破多少草鞋？僧無對。與講僧喫茶次，師曰：我救汝不得也。曰：某甲不曉，乞師垂示。師拈油餅曰：這箇是甚麽？曰：色法。師曰：這入鑊湯漢！紫衣大德到，禮拜。師拈帽子帶問曰：這箇唤作甚麽？曰：朝天帽。師曰：恁麽則老僧不卸也。復問：所習何業？曰：唯識。師曰：作麽生説？曰：三界唯心，萬法唯識。師指門扇曰：這箇是甚麽？曰：是色法。師曰：簾前賜紫，對御譚經，何得不持五戒？德無對。問：某甲乍入叢林，乞師指示。師曰：你不解問。曰：和尚作麽生？師曰：放汝三十棒，自領出去。問：教意請師提綱。師曰：但問將來，與你道。曰：請和尚道。師曰：佛殿裏燒香，三門頭合掌。問：如何是展演之言？師曰：量才補職。曰：如何是不展演之言？師曰：伏惟尚饗。焦山借斧頭次，師呼童子取斧來。童取斧至，曰：未有繩墨且斫麄。師便喝。又問童曰：作麽生是你斧頭？童遂作斫勢。師曰：斫你老爺頭不得。師問秀才：先輩治甚經？才曰：治易。師曰：易中道，百姓日用而不知。且道不知箇甚麽？才曰：不知其道。師曰：作麽生是道？才無對。僧問：一氣還轉得一大藏教也無？師曰：有甚饆羅䭔子，快下將來。問：如何是一代時教？師曰：上大人，丘乙已。問：如何是禪？師曰：猛火著油煎。僧參，師曰：汝是新到否？曰：是。師曰：且放下葛藤。會麽？曰：不會。師曰：擔枷陳狀，自領出去。僧便出。師曰：來！來！我實問你甚處來？曰：江西。師曰：泐潭和尚在汝背後，怕你亂道，見麽？僧無對。問：寺門前金剛，拓卽乾坤大地，不拓卽絲髮不逢時如何？師曰：吽！吽！我不曾見此。師却問：先跳三千，倒退八百，你合作麽生？曰：諾。師曰：先責一紙罪狀好。便打。其僧擬出，師曰：來！我共你葛藤。拓卽乾坤大地，你且道洞庭湖水深多少？曰：不曾量度。師曰：洞庭湖又作麽生？曰：祇爲今時。師曰：祇這葛藤尚不會。便打。問：如何是觸途無滯底句？師曰：我不恁麽道。曰：師作麽生道？師曰：箭過西天十萬里，却向大唐國裏等候。看華嚴經次，僧問：看甚麽經？師曰：大光明雲，青色光明雲，紫色光明雲。却指面前曰：那邊是甚麽雲？曰：南邊是黑雲。師曰：今日須有雨。問：以字不成，八字不是，是何章句？師彈指一聲，曰：會麽？曰：不會。師曰：上來講讚無限勝因。蝦蟇𨁝跳上天，蚯蚓驀過東海。問僧：近離甚處？曰：河北。師曰：彼中有趙州和尚，你曾到否？曰：某甲近離彼中。師曰：趙州有何言句示徒？僧舉喫茶話。師乃呵呵大笑曰：慚愧！却問：趙州意作麽生？曰：秖是一期方便。師曰：苦哉！趙州被你將一杓屎潑了也。便打。師却問沙彌：你作麽生會？彌便設拜，師亦打。其僧往沙彌處問：適來和尚打你作甚麽？彌曰：若不是我，和尚不打某甲。新到参，方禮拜，師叱曰：闍黎因何偷常住果子喫？曰：學人纔到，和尚爲甚麽道偷果子？師曰：贓物見在。問僧：近離甚處？曰：仰山。師曰：五戒也不持。曰：某甲甚麽處是妄語？師曰：這裏不著沙彌。師臨終召門人曰：此處緣息，吾當逝矣。乃跏趺而寂。郡人以香薪焚之，舍利如雨。乃收靈骨，塑像于寺，壽九十八，臘七十六。
杭州千頃山楚南禪師，福州張氏子。初參芙蓉，蓉見曰：吾非汝師。汝師江外黄檗是也。師禮辭，遂參黄檗。檗問：子未現三界影像時如何？師曰：卽今豈是有邪？檗曰：有無且置。卽今如何？師曰：非今古。檗曰：吾之法眼，已在汝躬。住後，上堂：諸子設使解得三世佛教，如缾注水，乃得百千三昧，不如一念修無漏道，免被人天因果繫絆。時有僧問：無漏道如何修？師曰：未有闍黎時體取。曰：未有某甲時教誰體？師曰：體者亦無。問：如何是易？師曰：著衣喫飯，不用讀經看教，不用行道禮拜，燒身煉頂，豈不易邪？曰：如何是難？師曰：微有念生，便具五陰三界，輪回生死皆從汝一念生。所以佛教諸菩薩云：佛所護念。師雖應機無倦，而常寂然處定。或逾月，或浹旬。文德元年五月遷化，塔于院之西隅。大順二年宣州孫儒㓂錢塘，發塔，覩師全身儼然，爪髮俱長，拜謝而去。
福州烏石山靈觀禪師，時稱老觀。尋常扃户，人罕見之。唯一信士每至食時送供，方開。一日，雪峯伺便扣門，師開門，峯驀胷搊住曰：是凡是聖？師唾曰：這野狐精！便推出閉却門。峯曰：也秖要識老兄。剗草次，問僧：汝何處去？曰：西院禮拜安和尚去。時竹上有一青蛇，師指蛇曰：欲識西院老野狐精，秖這便是。師問西院：此一片地，堪著甚麽物？院曰：好著箇無相佛。師曰：好片地被兄放不淨污了也。引麵次，僧參，師引麵示之，僧便去。師至暮，問小師：適來僧在何處？小師曰：當時便去也。師曰：是卽是，祇得一橛。玄覺云：甚麽處是少一橛。問：如何是佛？師出舌示之。其僧禮謝。師曰：住！住！你見甚麽便禮拜？曰：謝和尚慈悲，出舌相示。師曰：老僧近日舌上生瘡。僧到敲門，行者開門，便出去。僧入禮拜，問：如何是西來意？師曰：適來出去者，是甚麽人？僧擬近前，師便推出，閉却門。曹山行脚時，問：如何是毗盧師法身主？師曰：我若向你道，卽别有也。曹山舉似洞山，山曰：好箇話頭，祇欠進語。何不問爲甚麽不道？曹却來進前語，師曰：若言我不道，卽瘂却我口。若言我道，卽謇却我舌。曹山歸舉似洞山，山深肯之。
杭州羅漢院宗徹禪師，湖州吴氏子。上堂，僧問：如何是祖師西來意？師曰：骨剉也。師對機多用此語，時號骨剉和尚。問：如何是南宗北宗？師曰：心爲宗。曰：還看教也無？師曰：教是心。問：性地多昏，如何了悟？師曰：煩雲風卷，太虚廓清。曰：如何得明去？師曰：一輪皎潔，萬里騰光。
相國裴休居士，字公美，河東聞喜人也。守新安日，屬運禪師初於嶺南黄檗山捨衆入大安精舍，混迹勞侣，掃灑殿堂。公入寺燒香，主事祇接。因觀壁畫，乃問：是何圖相？主事對曰：高僧真儀。公曰：真儀可觀。高僧何在？主事無對。公曰：此間有禪人否？曰：近有一僧，投寺執役，頗似禪者。公曰：可請求詢問得否？於是遽尋檗至，公覩之欣然曰：休適有一問，諸德吝辭，今請上人代醻一語。檗曰：請相公垂問。公舉前話，檗朗聲曰：裴休！公應諾。檗曰：在甚麽處？公當下知旨，如獲髻珠。曰：吾師真善知識也。示人剋的若是，何故汩没於此乎？寺衆愕然。自此延入府署，執弟子禮，屢辭不已。復堅請住黄檗山，荐興祖道。有暇卽躬入山頂謁，或渴聞玄論，卽請入州中。公既通徹祖意，復博綜教相，諸方禪學咸謂裴相不浪出黄檗之門也。至遷鎮宣城，還思瞻禮，亦創精藍，迎請居之。雖圭峯該通禪講，爲裴之所重，未若歸心於黄檗而傾竭服膺者也。又撰圭峯碑云：休與師於法爲昆仲，於義爲交友，於恩爲善知識，於教爲内外護。斯可見矣。仍集黄檗語要，親書序引，冠於編首，留鎮山門。又親書大藏經五百函號，迄今寶之。又圭峯禪師著禪源詮、原人論及圓覺經疏注、法界觀，皆爲之序。公篤志内典，深入法會。有發願文傳於世。
益州大隨法真禪師，梓州王氏子。妙齡夙悟，決志尋師，於慧義寺出家。圓具後南遊，初見藥山、道吾、雲巖、洞山，次至嶺外大潙會下，數載食不至充，卧不求暖，清苦鍊行，操履不羣，潙深器之。一日問曰：闍黎在老僧此間，不曾問一轉話？師曰：教某甲向甚麽處下口？潙曰：何不道如何是佛？師便作手勢掩潙口。潙歎曰：子真得其髓。從此名傳四海。爾後還蜀，寄錫天彭堋口山龍懷寺，於路旁煎茶普施三年。因往後山，見一古院號大隨，羣峯矗秀，澗水清泠。中有一樹，圍四丈餘。南開一門，中空無礙，不假斤斧，自然一菴。時目爲木禪菴，師乃居之十餘載。影不出山，聲聞于外。四方玄學，千里趨風。蜀主欽尚，遣使屢徵，師皆辭以老病，署神照大師。上堂：此性本來清淨，具足萬德，但以染淨二緣，而有差别。故諸聖悟之，一向淨用，而成覺道。凡夫迷之，一向染用，没溺輪回。其體不二，故般若云：無二無二分，無别無斷故。僧問：劫火洞然，大千俱壞，未審這箇壞不壞？師曰：壞。曰：恁麽則隨他去也。師曰：隨他去。僧不肯。後到投子，舉前話。子遂裝香遥禮曰：西川古佛出世。謂其僧曰：汝速回去懺悔。僧回，大隨師已殁。僧再至投子，子亦遷化。問：如何是大人相？師曰：肚上不貼榜。問：僧甚處去？曰：西山住菴去。師曰：我向東山頭唤汝，汝便來得麽？曰：不然。師曰：汝住菴未得。問：生死到來時如何？師曰：遇茶喫茶，遇飯喫飯。曰：誰受供養？師曰：合取鉢盂。庵側有一龜，僧問：一切衆生皮裹骨，這箇衆生爲甚骨裹皮？師拈草履覆龜背上。僧無語。問：如何是諸佛法要？師舉拂子曰：會麽？曰：不會。師曰：麈尾拂子。問：如何是學人自己？師曰：是我自己。曰：爲甚麽却是和尚自己？師曰：是汝自己？問：如何是大隨一面事？師曰：東西南北。問：佛法徧在一切處，教學人向甚麽處駐足？師曰：大海從魚躍，長空任鳥飛。問：父子至親，歧路各别時如何？師曰：爲有父子。問：如何是無縫塔？師曰：高五尺。曰：學人不會。師曰：鶻崙甎。問：和尚百年後法付何人？師曰：露柱火鑪。曰：還受也無？師曰：火鑪露柱。行者領衆參，師問：參得底人唤東作甚麽？曰：不可唤作東。師咄曰：臭驢漢！不唤作東唤作甚麽？者無語。問：如何是和尚家風？師曰：赤土畫簸箕。曰：未審此理如何？師曰：簸箕有脣，米跳不出。問：僧講甚麽教法？曰：百法論。師拈杖曰：從何而起？曰：從緣而起。師曰：苦哉！苦哉！問：僧甚處去？曰：峨嵋禮普賢去。師舉拂子曰：文殊、普賢總在這裏。僧作圓相抛向後，乃禮拜。師唤侍者取一貼茶與這僧。衆僧參次，師以口作患風勢，曰：還有人醫得吾口麽？衆僧競送藥以至，俗士聞之，亦多送藥。師並不受。七日後，師自摑口令正。乃曰：如許多時鼓這兩片皮，至今無人醫得。卽端坐而逝。
韶州靈樹如敏禪師，閩人也。廣主劉氏奕世欽重，署知聖大師。僧問：佛法至理如何？師展手而已。問：如何是和尚家風？師曰：千年田、八百主。曰：如何是千年田、八百主？師曰：郎當屋舍没人修。問：如何是西來意？師曰：童子莫傜兒。曰：乞師指示。師曰：汝從虔州來。問：是甚麽得恁麽難會？師曰：火官頭上風車子。有尼送瓷鉢與師，師拓起問曰：這箇出在甚處？曰：出在定州。法燈别云：不遠此間。師乃撲破，尼無對。保福代云：欺敵者亡。問：和尚年多少？師曰：今日生，來朝死。又問：和尚生緣甚麽處？師曰：日出東，月落西。師四十餘年化被嶺表，頗有異迹。廣主將興兵，躬入院請師決臧否？師已先知，怡然坐化。主怒知事曰：和尚何時得疾？對曰：不曾有疾。適封一函子，令呈大王。主開函得一帖子云：人天眼目，堂中上座。主悟師旨，遂寢兵。乃召第一座開堂説法。卽雲門也。龕塔葬儀，廣主具辦。謚靈樹禪師。真身塔焉。
福州靈雲志勤禪師，本州長谿人也。初在潙山，因見桃華悟道。有偈曰：三十年來尋劔客，幾回落葉又抽枝。自從一見桃華後，直至如今更不疑。潙覽偈，詰其所悟，與之符契。潙曰：從緣悟達，永無退失。善自護持。有僧舉似玄沙，沙云：諦當甚諦當，敢保老兄未徹在。衆疑此語。沙問地藏：我恁麽道，汝作麽生會？一藏云：不是桂琛，卽走殺天下人。住後，上堂：諸仁者所有長短，盡至不常。且觀四時草木，葉落華開，何況塵劫來，天人七趣，地水火風，成壞輪轉，因果將盡，三惡道苦，毛髮不曾添減，唯根蔕神識常存。上根者遇善友伸明，當處解脱，便是道場。中下癡愚，不能覺照，沈迷三界，流轉生死。釋尊爲伊天上人間，設教證明，顯發智道，汝等還會麽？僧問：如何得出離生老病死？師曰：青山元不動，浮雲任去來。問：君王出陣時如何？師曰：春明門外，不問長安。曰：如何得覲天子？師曰：盲鶴下清池，魚從脚底過。問：如何是佛法大意？師曰：驢事未去，馬事到來。曰：學人不會。師曰：彩氣夜常動，精靈日少逢。雪峯有偈送雙峯，末句云：雷罷不停聲。師别云：雷震不聞聲。峯聞乃曰：靈雲山頭古月現。峯後問曰：古人道，前三三後三三，意旨如何？師曰：水中魚，天上鳥。峯曰：意作麽生？師曰：高可射兮深可釣。僧問：諸方悉皆雜食，未審和尚如何？師曰：獨有閩中異，雄雄鎮海涯。問：久戰沙場，爲甚麽功名不就？師曰：君王有道三邊静，何勞萬里築長城。曰：罷却干戈，束手歸朝時如何？師曰：慈雲普潤無邊刹，枯樹無華争柰何？長生問：混沌未分時含生何來？師曰：如露柱懷胎。曰：分後如何？師曰：如片雲點太清。曰：未審太清還受點也無？師不荅。曰：恁麽則含生不來也。師亦不荅。曰：直得純清絶點時如何？師曰：猶是真常流注。曰：如何是真常流注？師曰：似鏡長明。曰：向上更有事也無？師曰：有。曰：如何是向上事？師曰：打破鏡來，與汝相見。僧問：如何是西來意？師曰：井底種林檎。曰：學人不會。師曰：今年桃李貴，一顆直千金。問：摩尼珠不隨衆色，未審作何色？師曰：白色。曰：恁麽則隨衆色也。師曰：趙璧本無瑕，相如誑秦主。問：僧甚處去？曰：雪峯去。師曰：我有一信寄雪峯，得麽？曰：便請。師脱隻履抛向面前，僧便去。至雪峯，峯問：甚處來？曰：靈雲來。峯曰：靈雲安否？曰：有一信相寄。峯曰：在那裏？僧脱隻履，抛向峯面前。峯休去。
福州壽山師解禪師，嘗參洞山。山問：闍黎生緣何處？師曰：和尚若實問，某甲卽是閩中人。山曰：汝父名甚麽？師曰：今日蒙和尚致此一問，直得忘前失後。住後，上堂：諸上座幸有真實言語相勸，諸兄弟合各自體悉，凡聖情盡，體露真常。但一時卸却從前虚妄，攀緣塵垢，心如虚空相似。他時後日，合識得些子好惡。閩帥問：壽山年多少？師曰：與虚空齊年。曰：虚空年多少？師曰：與壽山齊年。
饒州嶤山和尚，僧問：如何是西來意？師曰：仲冬嚴寒。問：如何是和尚深深處？師曰：待汝舌頭落地，卽向汝道。問：如何是丈六金身？師曰：判官斷案相公改。長慶問：從上宗乘，此間如何言論？師曰：有願不負先聖。慶曰：不負先聖作麽生？師曰：不露。慶曰：恁麽則請師領話。師曰：甚麽處去來？慶曰：秖守甚麽處去來。
泉州國歡崇福院文矩慧日禪師，福州黄氏子。生而有異，及長爲縣獄卒，每每棄役，往神光觀和尚及西院安禪師所，吏不能禁。後謁萬歲塔譚空禪師落髮，不披袈裟，不受具戒，唯以雜綵爲挂子。復至神光，光曰：我非汝師，汝禮西院去。師携一小青竹杖，入西院法堂，院遥見笑曰：入湼槃堂去。師應諾，輪竹杖而入。時有五百許僧染時疾，師以杖次第點之，各隨點而起。閩王禮重，創院以居之。厥後頗多靈跡。唐乾寧中示滅。
台州浮江和尚，雪峯領衆到，問：卽今有二百人寄此過夏，得麽？師將拄杖畫一畫：著不得卽道。峯休去。
潞州渌水和尚，僧問：如何是祖師西來意？師曰：還見庭前華藥欄麽？僧無語。
廣州文殊院圓明禪師，福州陳氏子。參大潙得旨後，造雪峯請益，法無異味。嘗遊五臺山，覩文殊化現，乃隨方建院，以文殊爲額。開寶中樞密使李崇矩巡護南方，因入院覩地藏菩薩像，問僧：地藏何以展手？僧曰：手中珠被賊偷却也。李却問師：既是地藏，爲甚麽遭賊？師曰：今日捉下也。李禮謝之。
洪州新興嚴陽尊者，諱善信。初參趙州，問：一物不將來時如何？州曰：放下着。師曰：既是一物不將來，放下箇甚麽？州曰：放不下，擔取去。師於言下大悟。住後，僧問：如何是佛？師曰：土塊。曰：如何是法？師曰：地動也。曰：如何是僧？師曰：喫粥喫飯。問：如何是新興水？師曰：面前江裏。問：如何是應物現形？師曰：與我拈牀子過來。師常有一蛇一虎，隨從手中與食。
揚州光孝院慧覺禪師，僧問：覺華纔綻，徧滿娑婆。祖印西來，合談何事？師曰：情生智隔。曰：此是教意？師曰：汝披甚麽衣服？問：一棒打破虚空時如何？師曰：困卽歇去。師問相國宋齊止曰：還會道麽？宋曰：若是道也著不得。師曰：是有著不得，是無著不得？宋曰：總不恁麽。師曰：著不得底聻！宋無對。師領衆出，見露柱，乃合掌曰：不審世尊。僧曰：和尚，是露柱。師曰：啼得血流無用處，不如緘口過殘春。問：遠遠投師，師意如何？師曰：官家嚴切，不許安排。曰：豈無方便？師曰：且向火倉裏一宿。師到崇壽，法眼問：近離甚處？師曰：趙州。眼曰：承聞趙州有庭前柏樹子話，是否？師曰：無。眼曰：往來皆謂僧問：如何是祖師西來意？州曰：庭前柏樹子。上座何得言無？師曰：先師實無此語。和尚莫謗先師好。張居士問：争柰老何？師曰：年多少？張曰：八十也。師曰：可謂老也。曰：究竟如何？師曰：直至千歲也未在。俗士問：某甲平生殺牛，還有罪否？師曰：無罪。曰：爲甚麽無罪？師曰：殺一箇，還一箇。
隴州國清院奉禪師，僧問：祖意教意是同是别？師曰：雨滋三草秀，春風不裹頭。曰：畢竟是一是二？師曰：祥雲競起，巖洞不虧。問：如何是和尚家風？師曰：臺盤倚子，火爐窗牖。問：如何是出家人？師曰：銅頭鐵額，鳥觜鹿身。曰：如何是出家人本分事？師曰：早起不審，夜間珍重。問：牛頭未見四祖時，爲甚麽百鳥銜花？師曰：如陝府人送錢財與鐵牛。曰：見後爲甚麽不銜花？師曰：木馬投明行八百。問：十二時中如何降伏其心？師曰：敲冰求火，論劫不逢。問：十二分教是止啼之義。離却止啼，請師一句。師曰：孤峯頂上雙角女。問：如何是佛法大意？師曰：釋迦是牛頭獄卒，祖師是馬面阿旁。問：如何是西來意？師曰：東壁打西壁。問：如何是撲不破底句？師曰：不隔毫氂，時人遠嚮。
婺州木陳從朗禪師，僧問：放鶴出籠和雪去時如何？師曰：我道不一色。因金剛倒，僧問：既是金剛不壞身，爲甚麽却倒地？師敲禪牀曰：行住坐卧。師將歸寂，有偈曰：三十年來住木陳，時中無一假功成。有人問我西來意，展似眉毛作麽生。
婺州新建禪師，不度小師，有僧問：和尚年老，何不畜一童子侍奉？師曰：有瞽瞶者爲吾討來。僧辭，師問：甚處去？曰：府下開元寺去。師曰：我有一信附與了寺主，汝將去得否？曰：便請。師曰：想汝也不柰何。
杭州多福和尚，僧問：如何是多福一叢竹？師曰：一莖兩莖斜。曰：學人不會。師曰：三莖四莖曲。問：如何是衲衣下事？師曰：大有人疑著在。曰：爲甚麽如是？師曰：月裏藏頭。
益州西睦和尚，上堂，有俗士舉手曰：和尚便是一頭驢。師曰：老僧被汝騎。士無語，去後三日再來。白言：某甲三日前著賊。師拈杖趂出。師有時驀唤侍者，者應諾。師曰：更深夜静，共伊商量。
明州雪竇常通禪師，邢州李氏子。參長沙，沙問：何處人？師曰：邢州人。沙曰：我道汝不從彼來？師曰：和尚還曾住此否？沙然之，乃容入室。住後，僧問：如何是密室？師曰：不通風信。曰：如何是密室中人？師曰：諸聖求覩不見。僧作禮。師曰：千聖不能思，萬聖不能議。乾坤壞不壞，虚空包不包？一切無比倫，三世唱不起。問：如何是三世諸佛出身處？師曰：伊不肯知有汝三世。僧良久，師曰：薦否？不然者且向著佛不得處體取。時中常在，識盡功亡，瞥然而起，卽是傷他，而況言句乎！天祐二年七月示寂，塔于寺西南隅。
石梯和尚，因侍者請浴，師曰：既不洗塵，亦不洗體。汝作麽生？者曰：和尚先去，某甲將皂角來。師呵呵大笑。有新到於師前立，少頃便出去。師曰：有甚麽辨白處？僧再回。師曰：辨得也。曰：辨後作麽生？師曰：埋却得也。曰：蒼天！蒼天！師曰：適來却恁麽，如今還不當。僧乃出去。一日見侍者拓鉢赴堂，乃唤侍者，者應諾。師曰：甚處去？者曰：上堂齋去。師曰：我豈不知汝上堂齋去？者曰：除此外别道箇甚麽？師曰：我秖問汝本分事。者曰：和尚若問本分事，某甲實是上堂齋去。師曰：汝不謬爲吾侍者。
台州勝光和尚，僧問：如何是和尚家風？師曰：福州荔枝，泉州剌桐。問：如何是佛法兩字？師曰：要道卽道。曰：請師道。師曰：穿耳胡僧笑點頭。龍華照和尚來，師把住曰：作麽生？照曰：莫錯。師乃放手。照曰：久嚮勝光。師默然。照乃辭，師門送曰：自此一别，甚麽處相見？照呵呵而去。
漳州浮石和尚，上堂：山僧開箇卜鋪，能斷人貧富，定人生死。僧問：離却生死貧富，不落五行，請師直道。師曰：金木水火土。
紫桐和尚，僧問：如何是紫桐境？師曰：汝眼裏著沙得麽？曰：大好紫桐境也不識。師曰：老僧不諱此事。其僧擬出去，師下禪牀擒住曰：今日好箇公案，老僧未得分文入手。曰：賴遇某甲是僧。師拓開曰：禍不單行。
日容遠和尚，因奯上座參，師拊掌三下，曰：猛虎當軒，誰是敵者？奯曰：俊鷂沖天，阿誰捉得？師曰：彼此難當。奯曰：且休，未要斷這公案。師將拄杖舞歸方丈。奯無語，師曰：死却這漢也！
襄州關南道吾和尚，始經村墅，聞巫者樂神云識神無，忽然省悟。後參常禪師，印其所解，復遊德山之門，法味彌著。住後，凡上堂，戴蓮華笠，披襴執簡，擊皷吹笛，口稱魯三郎神：識神不識神，神從空裏來，却往空裏去。便下座。有時曰：打動關南皷，唱起德山歌。僧問：如何是祖師西來意？師以簡揖曰：喏！有時執木劔，横肩上作舞。僧問：手中劔甚處得來？師擲於地。僧却置師手中。師曰：甚處得來？僧無對。師曰：容汝三日内，下取一轉語。其僧亦無對。師自代拈劔横肩上，作舞曰：須恁麽始得。趙州訪師，師乃著豹皮裩，執吉獠棒，在三門下翹一足等候，纔見州便高聲唱喏而立。州曰：小心祗候著！師又唱喏一聲而去。問：如何是和尚家風？師下禪牀作女人拜曰：謝子遠來，無可祗待。問灌溪：作麽生？谿曰：無位。師曰：莫同虚空麽？溪曰：這屠兒！師曰：有生可殺卽不倦。
漳州羅漢和尚，初參關南，問：如何是大道之源？南打師一拳，師遂有省，乃爲歌曰：咸通七載初參道，到處逢言不識言。心裏疑團若栲栳，三春不樂止林泉。忽遇法王氊上坐，便陳疑懇向師前。師從氊上那伽起，袒膊當胷打一拳。駭散疑團獦狟落，舉頭看見日初圓。從兹蹬蹬以碣碣，直至如今常快活。只聞肚裏飽膨脝，更不東西去持鉢。又述偈曰：宇内爲閑客，人中作野僧。任從他笑我，隨處自騰騰。
瑞州末山尼了然禪師，因灌谿閑和尚到，曰：若相當卽住，不然卽推倒禪牀。便入堂内。師遣侍者問：上座遊山來？爲佛法來？溪曰：爲佛法來。師乃陞座。溪上參。師問：上座今日離何處？曰：路口。師曰：何不蓋却。溪無對。禾山代云：争得到這裏。始禮拜，問：如何是末山？師曰：不露頂。曰：如何是末山主？師曰：非男女相。溪乃喝曰：何不變去！師曰：不是神，不是鬼，變箇甚麽？溪於是伏膺，作園頭三載。僧到參，師曰：太繿縷生！曰：雖然如此，且是師子兒。師曰：既是師子兒，爲甚麽被文殊騎？僧無對。問：如何是古佛心？師曰：世界傾壞。曰：世界爲甚麽傾壞？師曰：寧無我身。
婺州金華山俱胝和尚，初住庵時，有尼名實際來，戴笠子執錫遶師三匝，曰：道得卽下笠子。如是三問，師皆無對，尼便去。師曰：日勢稍晚，何不且住。尼曰：道得卽住。師又無對。尼去後，師歎曰：我雖處丈夫之形，而無丈夫之氣。不如棄庵，往諸方參尋知識去。其夜山神告曰：不須離此，將有肉身菩薩來爲和尚説法也。逾旬，果天龍和尚到庵，師乃迎禮，具陳前事。龍竪一指示之，師當下大悟。自此凡有學者參問，師唯舉一指，無别提唱。有一供過童子，每見人問事，亦竪指祇對。人謂師曰：和尚，童子亦會佛法，凡有問皆如和尚竪指。師一日潛袖刀子，問童曰：聞你會佛法，是否？童曰：是。師曰：如何是佛？童竪起指頭，師以刀斷其指，童叫唤走出。師召童子，童回首。師曰：如何是佛？童舉手不見指頭，豁然大悟。師將順世，謂衆曰：吾得天龍一指頭禪，一生用不盡。言訖，示滅。長慶代衆云：美食不中飽人喫。玄沙云：我當時若見拗折指頭。玄覺云：且道玄沙恁麽道，意作麽生？雲居錫云：秪如玄沙恁麽道，肯伊不肯伊。若肯，何言拗折指頭；若不肯，俱胝過在甚麽處？先曹山云：俱胝承當處鹵莽，秖認得一機一境，一等是拍手拊掌，是他西園奇怪。玄覺又云：且道俱胝還悟也無？若悟，爲甚麽道承當處鹵莽；若不悟，又道用一指頭禪不盡。且道曹山意在甚麽處？
睦州刺史陳操尚書，齋次，拈起餬餅，問僧：江西、湖南還有這箇麽？曰：尚書適來喫箇甚麽？公曰：敲鐘謝響。又齋僧次，躬自行餅，一僧展手擬接，公却縮手，僧無語。公曰：果然！果然！問僧：有箇事與上座商量，得麽？曰：合取狗口。公自摑口曰：某甲罪過。曰：知過必改。公曰：恁麽則乞上座口喫飯，得麽？又齋僧自行食次，乃曰：上座施食。僧曰：三德六味。公曰：錯。僧無對。又與僚屬登樓次，見數僧行來，有一官人曰：來者總是行脚僧。公曰：不是。曰：焉知不是？公曰：待來勘過。須臾僧至樓前，公驀唤上座！僧皆舉首。公謂諸官曰：不信道。又與禪者頌曰：禪者有玄機，機玄是復非。欲了機前旨，咸於句下違。
昇州長慶道巘禪師，廬州人也。初侍光孝便領悟微言，卽於湖南大光山剃度，暨化緣彌盛，出住長慶。上堂：彌勒朝入伽藍，暮成正覺。説偈曰：三界上下法，我説皆是心。離於諸心法，更無有可得。看他恁麽道，也太殺惺惺。若比吾徒，猶是鈍漢。所以一念見道，三世情盡。如印印泥，更無前後。諸子生死事大，快須薦取，莫爲等閑。業識茫茫，蓋爲迷己逐物。世尊臨入湼槃，文殊請再轉法輪。世尊咄曰：吾四十九年住世，不曾説一字。汝請吾再轉法輪，是吾曾轉法輪邪？然今時衆中，建立箇賓主問荅，事不獲已，蓋爲初心耳。僧問：如何是長慶境？師曰：闍黎履踐看。問：如何是佛法大意？師曰：今日三月三。曰：學人不會。師曰：止！止！不須説，我法妙難思。便下座。咸平二年示寂。
吉州青原山静居寺行思禪師，本州安城劉氏子。幼歲出家，每羣居論道，師唯默然。聞曹谿法席，乃往參禮。問曰：當何所務，卽不落階級？祖曰：汝曾作甚麽來？師曰：聖諦亦不爲。祖曰：落何階級？師曰：聖諦尚不爲，何階級之有！祖深器之。會下學徒雖衆，師居首焉。亦猶二祖不言，少林謂之得髓矣。一日，祖謂師曰：從上衣法雙行，師資遞授，衣以表信，法乃印心。吾今得人，何患不信？吾受衣以來，遭此多難。況乎後代，争競必多。衣卽留鎮山門，汝當分化一方，無令斷絶。師既得法，歸住青原。六祖將示滅，有沙彌希遷問曰：和尚百年後，希遷未審當依附何人？祖曰：尋思去！及祖順世，遷每於静處端坐，寂若忘生。第一座問曰：没師已逝，空坐奚爲？遷曰：我禀遺誡，故尋思爾。座曰：汝有師兄思和尚，今住吉州，汝因緣在彼。師言甚直，汝自迷耳。遷聞語，便禮辭祖龕，直詣静居參禮。師曰：子何方來？遷曰：曹谿。師曰：將得甚麽來？曰：未到曹谿亦不失。師曰：若恁麽，用去曹谿作甚麽？曰：若不到曹谿，争知不失？遷又曰：曹谿大師還識和尚否？師曰：汝今識吾否？曰：識。又争能識得？師曰：衆角雖多，一麟足矣。遷又問：和尚自離曹谿，甚麽時至此間？師曰：我却知汝早晚離曹谿。曰：希遷不從曹谿來。師曰：我亦知汝去處也。曰：和尚幸是大人，莫造次。他日，師復問遷：汝甚麽處來？曰：曹谿。師乃舉拂子曰：曹谿還有這箇麽？曰：非但曹谿，西天亦無。師曰：子莫曾到西天否？曰：若到卽有也。師曰：未在，更道。曰：和尚也須道取一半，莫全靠學人。師曰：不辭向汝道，恐已後無人承當。師令遷持書與南嶽讓和尚曰：汝達書了，速回。吾有箇鈯斧子，與汝住山。遷至彼，未呈書便問：不慕諸聖不重己靈時如何？嶽曰：子問太高生，何不向下問？遷曰：寧可永劫受沉淪，不從諸聖求解脱。嶽便休。遷便回。師問：子返何速？書信達否？遷曰：書亦不通，信亦不達。去日蒙和尚許箇鈯斧子，祇今便請。師垂一足，遷便禮拜，尋辭往南嶽。荷澤神會來參，師問：甚處來？曰：曹谿。師曰：曹谿意旨如何？會振身而立。師曰：猶帶瓦礫在。曰：和尚此間莫有真金與人麽？師曰：設有，汝向甚麽處著？僧問：如何是佛法大意？師曰：廬陵米作麽價？師既付法石頭，唐開元二十八年十二月十三日，陞堂告衆，跏趺而逝。僖宗謚弘濟禪師、歸真之塔。
南嶽石頭希遷禪師，端州高要陳氏子。母初懷娠，不喜葷茹。師雖在孩提，不煩保母。既冠，然諾自許。鄉洞獠民畏鬼神，多淫祀，殺牛釃酒，習以爲常。師輙往毁叢祠，奪牛而歸，歲盈數十，鄉老不能禁。後直造曹谿，得度未具戒。屬祖圓寂，禀遺命謁青原，乃攝衣從之。一日，原問師曰：有人道嶺南有消息。師曰：有人不道嶺南有消息。曰：若恁麽，大藏小藏從何而來？師曰：盡從這裏去。原然之。師於唐天寶初，薦之衡山南寺。寺之東有石，狀如臺，乃結庵其上，時號石頭和尚。師因看肇論至會萬物爲己者，其唯聖人乎！師乃拊几曰：聖人無己，靡所不己。法身無象，誰云自他？圓鑑靈照於其間，萬象體玄而自現。境智非一，孰云去來？至哉斯語也。遂掩卷，不覺寢夢：自身與六祖同乘一龜，遊泳深池之内。覺而詳之：靈龜者，智也。池者，性海也。吾與祖師同乘靈智遊性海矣。遂著參同契曰：竺土大僊心，東西密相付。人根有利鈍，道無南北祖。靈源明皎潔，枝派暗流注。執事元是迷，契理亦非悟。門門一切境，回互不回互。回而更相涉，不爾依位住。色本殊質象，聲元異樂苦。暗合上中言，明明清濁句。四大性自復，如子得其母。火熱風動摇，水濕地堅固。眼色耳音聲，鼻香舌鹹醋。然依一一法，依根葉分布。本末須歸宗，尊卑用其語。當明中有暗，勿以暗相遇。當暗中有明，勿以明相覩。明暗各相對，比如前後步。萬物自有功，當言用及處。事存函蓋合，理應箭鋒拄。承言須會宗，勿自立規矩。觸目不會道，運足焉知路？進步非近遠，迷隔山河固。謹白參玄人，光陰莫虚度。上堂：吾之法門，先佛傳受。不論禪定精進，唯達佛之知見。卽心卽佛，心佛衆生，菩提煩惱，名異體一。汝等當知，自己心靈，體離斷常，性非垢淨。湛然圓滿，凡聖齊同。應用無方，離心意識。三界六道，唯自心現。水月鏡像，豈有生滅？汝能知之，無所不備。時門人道悟問：曹谿意旨誰人得？師曰：會佛法人得。曰：師還得否？師曰：不得。曰：爲甚麽不得？師曰：我不會佛法。僧問：如何是解脱？師曰：誰縛汝？問：如何是淨土？師曰：誰垢汝？問：如何是湼槃？師曰：誰將生死與汝？師問新到：從甚麽處來？曰：江西來。師曰：見馬大師否？曰：見。師乃指一橛柴曰：馬師何似這箇？僧無對。却回舉似馬祖，祖曰：汝見橛柴大小。曰：没量大。祖曰：汝甚有力。僧曰：何也？祖曰：汝從南嶽負一橛柴來，豈不是有力？問：如何是西來意？師曰：問取露柱。曰：學人不會。師曰：我更不會。大顛問：古人云，道有道無俱是謗。請師除。師曰：一物亦無，除箇甚麽？師却問：併却咽喉脣吻，道將來？顛曰：無這箇。師曰：若恁麽，汝卽得入門。道悟問：如何是佛法大意？師曰：不得不知。悟曰：向上更有轉處也無？師曰：長空不礙白雲飛。問：如何是禪？師曰：碌甎。問：如何是道？師曰：木頭。自餘門屬領旨所有問答，各於本章出焉。南嶽鬼神多顯迹聽法，師皆與授戒。廣德二年，門人請下于梁端，廣闡玄化。貞元六年順寂，塔于東嶺。德宗謚無際大師，塔曰見相。
澧州藥山惟儼禪師，絳州韓氏子。年十七，依潮陽西山慧照禪師出家，納戒于衡嶽希操律師。博通經論，嚴持戒律。一日，自歎曰：大丈夫當離法自淨，誰能屑屑事細行於布巾邪？首造石頭之室，便問：三乘十二分教某甲粗知，嘗聞南方直指人心，見性成佛。實未明了，伏望和尚慈悲指示。頭曰：恁麽也不得，不恁麽也不得，恁麽不恁麽總不得。子作麽生？師罔措。頭曰：子因緣不在此，且往馬大師處去。師禀命恭禮馬祖，仍伸前問。祖曰：我有時教伊揚眉瞬目，有時不教伊揚眉瞬目，有時揚眉瞬目者是，有時揚眉瞬目者不是。子作麽生？師於言下契悟，便禮拜。祖曰：你見甚麽道理便禮拜？師曰：某甲在石頭處，如蚊子上鐵牛。祖曰：汝既如是，善自護持。侍奉三年。一日，祖問：子近日見處作麽生？師曰：皮膚脱落盡，唯有一真實。祖曰：子之所得，可謂協於心體，布於四肢。既然如是，將三條篾束取肚皮，隨處住山去。師曰：某甲又是何人，敢言住山？祖曰：不然！未有常行而不住，未有常住而不行。欲益無所益，欲爲無所爲。宜作舟航，無久住此。師乃辭祖返石頭。
一日在石上坐次，石頭問曰：汝在這裏作麽？曰：一物不爲。頭曰：恁麽卽閑坐也。曰：若閑坐卽爲也。頭曰：汝道不爲，不爲箇甚麽？曰：千聖亦不識。頭以偈讚曰：從來共住不知名，任運相將祇麽行。自古上賢猶不識，造次凡流豈可明？後石頭垂語曰：言語動用没交涉。師曰：非言語動用亦没交涉。頭曰：我這裏針劄不入。師曰：我這裏如石上栽華。頭然之。後居澧州藥山，海衆雲會。師與道吾説苕谿上世爲節察來。吾曰：和尚上世曾爲甚麽？師曰：我痿痿羸羸，且恁麽過時。吾曰：憑何如此？師曰：我不曾展他書卷。院主報：打鐘也，請和尚上堂。師曰：汝與我擎鉢盂去。曰：和尚無手來多少時？師曰：汝祇是枉披袈裟。曰：某甲祇恁麽，和尚如何？師曰：我無這箇眷屬。謂雲巖曰：與我唤沙彌來。巖曰：唤他來作甚麽？師曰：我有箇折脚鐺子，要他提上挈下。巖曰：恁麽則與和尚出一隻手去也。師便休。園頭栽菜次，師曰：栽卽不障汝栽，莫教根生。曰：既不教根生，大衆喫甚麽？師曰：汝還有口麽？頭無對。
道吾、雲巖侍立次，師指按山上枯榮二樹，問道吾曰：枯者是，榮者是？吾曰：榮者是。師曰：灼然一切處，光明燦爛去。又問雲巖：枯者是，榮者是？巖曰：枯者是。師曰：灼然一切處，放教枯淡去。高沙彌忽至，師曰：枯者是，榮者是？彌曰：枯者從他枯，榮者從他榮。師顧道吾、雲巖曰：不是，不是。問：如何得不被諸境惑？師曰：聽他何礙汝？曰：不會。師曰：何境惑汝？問：如何是道中至寶？師曰：莫謟曲。曰：不謟曲時如何？師曰：傾國不换。有僧再來依附，師問：阿誰？曰：常坦。師呵曰：前也是常坦，後也是常坦。師久不陞堂，院主白曰：大衆久思和尚示誨。師曰：打鐘著！衆纔集，師便下座，歸方丈。院主隨後問曰：和尚既許爲大衆説話，爲甚麽一言不措？師曰：經有經師，論有論師，争怪得老僧？師問雲巖：作甚麽？巖曰：擔屎。師曰：那箇聻！巖曰：在。師曰：汝來去爲誰？曰：替他東西。師曰：何不教並行？曰：和尚莫謗他。師曰：不合恁麽道。曰：如何道？師曰：還曾擔麽！師坐次，僧問：兀兀地思量甚麽？師曰：思量箇不思量底。曰：不思量底如何思量？師曰：非思量。問：學人擬歸鄉時如何？師曰：汝父母徧身紅爛，卧在荆棘林中，汝歸何所？曰：恁麽則不歸去也。師曰：汝却須歸去。汝若歸鄉，我示汝箇休糧方子。曰：便請。師曰：二時上堂，不得齩破一粒米。問：如何是湼槃？師曰：汝未開口時唤作甚麽？問僧：甚處來？曰：湖南來。師曰：洞庭湖水滿也未？曰：未。師曰：許多時雨水，爲甚麽未滿？僧無語。師問僧：甚處來？曰：江西來。師以拄杖敲禪牀三下。僧曰：某甲粗知去處。師抛下拄杖，僧無語。師召侍者，點茶與這僧，踏州縣困。師問龐居士：一乘中還著得這箇事麽？士曰：某甲祇管日求升合，不知還著得麽？師曰：道居士不見石頭，得麽？士曰：拈一放一，未爲好手。師曰：老僧住持事繁。士珎重便出。師曰：拈一放一，的是好手。士曰：好箇一乘問宗，今日失却也。師曰：是！是！
上堂：祖師祇教保護，若貪嗔癡起來，切須防禁，莫教掁觸。是你欲知枯木，石頭却須擔荷，實無枝葉可得。雖然如此，更宜自看，不得絶言語。我今爲你説，這箇語顯無語底，他那箇本來無耳目等貌。師與雲巖遊山，腰間刀響。巖問：甚麽物作聲？師抽刀驀口作斫勢。
遵布衲浴佛。師曰：這箇從汝浴，還浴得那箇麽？遵曰：把將那箇來。師乃休。問：學人有疑，請師決。師曰：待上堂時來，與闍黎决疑。至晚，上堂衆集。師曰：今日請決疑上座在甚麽處？其僧出衆而立。師下禪牀，把住曰：大衆！這僧有疑。便與一推，却歸方丈。師問飯頭：汝在此多少時也？曰：三年。師曰：我總不識汝。飯頭罔測，發憤而去。問：身命急處如何？師曰：莫種雜種。曰：將何供養？師曰：無物者。師令供養主抄化。甘行者問：甚處來？曰：藥山來。甘曰：來作麽？曰：教化。甘曰：將得藥來麽？曰：行者有甚麽病？甘便捨銀兩鋌。意山中有人，此物却回，無人卽休。主便歸納疏。師問曰：子歸何速？主曰：問佛法相當得銀兩鋌。師令舉其語。主舉已，師曰：速送還他。子著賊了也。主便送還。甘曰：由來有人。遂添銀施之	問僧：見説汝解筭，是否？曰：不敢。師曰：汝試筭老僧看。僧無對。師書佛字，問道吾：是甚麽字？吾曰：佛字。師曰：多口阿師！問：已事未明，乞和尚指示。師良久曰：吾今爲汝道一句亦不難，祇宜汝於言下便見去，猶較些子。若更入思量，却成吾罪過。不如且各合口，免相累及。
大衆夜參，不點燈。師垂語曰：我有一句子，待特牛生兒，卽向你道。有僧曰：特牛生兒，也秪是和尚不道。師曰：侍者把燈來！其僧抽身入衆。問僧：甚處來？曰：南泉來。師曰：在彼多少時？曰：粗經冬夏。師曰：恁麽，則成一頭水牯牛去也！曰：雖在彼中，且不曾上他食堂。師曰：口欱東南風那？曰：和尚莫錯，自有拈匙把筯人在。問：達磨未來時，此土還有祖師意否？師曰：有。曰：既有，祖師又來作甚麽？師曰：祇爲有，所以來。看經次，僧問：和尚尋常不許人看經，爲甚麽却自看？師曰：我祇圖遮眼。曰：某甲學和尚還得也無？師曰：汝若看，牛皮也須穿。
問：平田淺草，麈鹿成羣，如何射得麈中主？師曰：看箭！僧放身便倒。師曰：侍者，拖出這死漢。僧便走。師曰：弄泥團漢有甚麽限？朗州刺史李翱問：師何姓？師曰：正是時。李不委，却問院主：某甲適來問和尚姓，和尚曰：正是時。未審姓甚麽？主曰：恁麽則姓韓也。師聞乃曰：得恁麽不識好惡！若是夏時對他，便是姓熱。師一夜登山經行，忽雲開見月，大嘯一聲，應澧陽東九十里許，居民盡謂東家，明晨迭相推問，直至藥山。徒衆曰：昨夜和尚山頂大嘯。李贈詩曰：選得幽居愜野情，終年無送亦無迎。有時直上孤峯頂，月下披雲嘯一聲。太和八年十一月六日臨順世，叫曰：法堂倒！法堂倒！衆皆持拄撑之。師舉手曰：子不會我意。乃告寂。塔于院東隅。唐文宗謚弘道大師，塔曰化城。
鄧州丹霞天然禪師，本習儒業，將入長安應舉，方宿於逆旅，忽夢白光滿室，占者曰：解空之祥也。偶禪者問曰：仁者何往？曰：選官去。禪者曰：選官何如選佛？曰：選佛當往何所？禪者曰：今江西馬大師出世，是選佛之場。仁者可往。遂直造江西，纔見祖，師以手拓幞頭額。祖顧視良久，曰：南嶽石頭是汝師也。遽抵石頭，還以前意投之。頭曰：著槽廠去！師禮謝，入行者房，隨次執𠆡役，凡三年。忽一日，石頭告衆曰：來日剗佛殿前草。至來日，大衆諸童行各備鍬钁剗草，獨師以盆盛水，沐頭於石頭前，胡跪。頭見而笑之，便與剃髮，又爲説戒。師乃掩耳而出，再往江西謁馬祖。未參禮，便入僧堂内，騎聖僧頸而坐。時大衆驚愕，遽報馬祖。祖躬入堂，視之曰：我子天然。師卽下地禮拜曰：謝師賜法號。因名天然。祖問：從甚處來？師曰：石頭。祖曰：石頭路滑，還躂倒汝麽？師曰：若躂倒卽不來也。乃杖錫觀方，居天台華頂峯三年，往餘杭徑山禮國一禪師。
唐元和中至洛京龍門香山，與伏牛和尚爲友。後於慧林寺遇天大寒，取木佛燒火向，院主訶曰：何得燒我木佛？師以杖子撥灰曰：吾燒取舍利。主曰：木佛何有舍利？師曰：既無舍利，更取兩尊燒。主自後眉鬚墮落。後謁忠國師，問侍者：國師在否？曰：在卽在，不見客。師曰：太深遠生！曰：佛眼亦觀不見。師曰：龍生龍子，鳳生鳳兒。國師睡起，侍者以告。國師乃打侍者三十棒，遣出。師聞曰：不謬爲南陽國師。明日再往禮拜，見國師便展坐具。國師曰：不用！不用！師退後，國師曰：如是！如是！師却進前。國師曰：不是！不是！師遶國師一帀便出。國師曰：去聖時遥，人多懈怠。三十年後，覓此漢也難得。
訪龐居士，見女子靈照洗菜次，師曰：居士在否？女子放下菜籃，歛手而立。師又問：居士在否？女子提籃便行。師遂回。須臾居士歸，女子乃舉前話。士曰：丹霞在麽？女曰：去也。士曰：赤土塗牛妳。又一日訪龐居士，至門首相見。師乃問：居士在否？士曰：饑不擇食。師曰：龐老在否？士曰：蒼天！蒼天！便入宅去。師曰：蒼天！蒼天！便回。師因去馬祖處，路逢一老人與一童子。師問：公住何處？老人曰：上是天，下是地。師曰：忽遇天崩地陷，又作麽生？老人曰：蒼天！蒼天！童子嘘一聲。師曰：非父不生其子。老人便與童子入山去。師問龐居士：昨日相見，何似今日？士曰：如法舉昨日事來作箇宗眼。師曰：祇如宗眼，還著得龐公麽？士曰：我在你眼裏。師曰：某甲眼窄，何處安身？士曰：是眼何窄？是身何安？師休去。士曰：更道取一句，便得此話圓。師亦不對。士曰：就中這一句無人道得。師與龐居士行次，見一泓水。士以手指曰：便與麽也還辨不出？師曰：灼然是辨不出。士乃戽水，潑師二掬。師曰：莫與麽，莫與麽。士曰：須與麽，須與麽。師却戽水潑士三掬。師曰：正與麽時，堪作甚麽？士曰：無外物。師曰：得便宜者少。士曰：誰是落便宜者？
元和三年，於天津橋横卧，會留守鄭公出，呵之不起。吏問其故，師徐曰：無事僧。留守異之，奉束素及衣兩襲，日給米麪，洛下翕然歸信。至十五年春，告門人曰：吾思林泉終老之所。時門人齊静卜南陽丹霞山結庵，三年間玄學者至盈三百衆，建成大院。上堂：阿你渾家，切須保護。一靈之物，不是你造作名邈得，更説甚薦與不薦？吾往日見石頭，亦祇教切須自保護，此事不是你談話得。阿你渾家，各有一坐具地，更疑甚麽？禪可是你解底物？豈有佛可成？佛之一字，永不喜聞。阿你自看，善巧方便，慈悲喜捨，不從外得，不著方寸。善巧是文殊，方便是普賢。你更擬趁逐甚麽物？不用經求落空去！今時學者，紛紛擾擾，皆是參禪問道。吾此間無道可修，無法可證。一飲一啄，各自有分，不用疑慮。在在處處有恁麽底。若識得釋迦卽老凡夫是，阿你須自看取，莫一盲引衆盲，相將入火坑。夜裏暗雙陸，賽彩若爲生？無事珎重！
有僧到参，於山下見師，便問：丹霞山向甚麽處去？師指山曰：青黯黯處。曰：莫祇這箇便是麽？師曰：真師子兒，一撥便轉。問僧：甚麽處宿？曰：山下宿。師曰：甚麽處喫飯？曰：山下喫飯。師曰：將飯與闍黎喫底人，還具眼也無？僧無對。長慶四年六月，告門人曰：備湯沐浴，吾欲行矣。乃戴笠策杖受屨，垂一足未及地而化。門人建塔，謚智通禪師，塔曰妙覺。
潭州大川禪師，江陵僧參，師問：幾時發足江陵？僧提起坐具。師曰：謝子遠來，下去！僧遶禪牀一匝，便出。師曰：若不恁麽，争知眼目端的！僧拊掌曰：苦殺人，洎合錯判諸方。師曰：甚得禪宗道理。
潮州靈山大顛寶通禪師，初參石頭。頭問：那箇是汝心？師曰：見言語者是。頭便喝出。經旬日，師却問：前者既不是，除此外何者是心？頭曰：除却揚眉瞬目，將心來。師曰：無心可將來。頭曰：元來有心，何言無心？無心盡同謗。師於言下大悟。異日侍立次，頭問：汝是參禪僧？是州縣白蹋僧？師曰：是參禪僧。頭曰：何者是禪？師曰：揚眉瞬目。頭曰：除却揚眉瞬目外，將你本來面目呈看。師曰：請和尚除却揚眉瞬目外鑒。頭曰：我除竟。師曰：將呈了也。頭曰：汝既將呈我心如何？師曰：不異和尚。頭曰：不關汝事。師曰：本無物。頭曰：汝亦無物。師曰：既無物，卽真物。頭曰：真物不可得，汝心見量，意旨如此，也大須護持。師住後，學者四集。
上堂：夫學道人須識自家本心，將心相示，方可見道。多見時輩祇認揚眉瞬目，一語一默，驀頭印可，以爲心要，此實未了。吾今爲你諸人分明説出，各須聽受。但除却一切妄運想念，見量卽汝真心。此心與塵境，及守認静默時全無交涉。卽心是佛，不待修治。何以故？應機隨照，泠泠自用。窮其用處，了不可得。唤作妙用，乃是本心。大須護持，不可容易。僧問：其中人相見時如何？師曰：早不其中也。曰：其中者如何？師曰：不作箇問。韓文公一日相訪，問師：春秋多少？師提起數珠，曰：會麽？公曰：不會。師曰：晝夜一百八。公不曉，遂回。次日再來，至門前見首座，舉前話問意旨如何。座扣齒三下。及見師，理前問，師亦扣齒三下。公曰：元來佛法無兩般。師曰：是何道理？公曰：適來問首座亦如是。師乃召首座：是汝如此對否？座曰：是。師便打趂出院。文公又一日白師曰：弟子軍州事繁，佛法省要處，乞師一語。師良久，公罔措。時三平爲侍者，乃敲禪牀三下。師曰：作麽？平曰：先以定動，後以智拔。公乃曰：和尚門風高峻，弟子於侍者邊得箇入處。僧問：苦海波深，以何爲船筏？師曰：以木爲船筏。曰：恁麽卽得度也。師曰：盲者依前盲，瘂者依前瘂。一日，將痒和子廊下行，逢一僧問訊次，師以痒和子驀口打曰：會麽？曰：不會。師曰：大顛老野狐，不曾孤負人。
潭州長髭曠禪師，曹谿禮祖塔回，參石頭。頭問：甚麽處來？曰：嶺南來。頭曰：大庾嶺頭一鋪功德成就也未？師曰：成就久矣，祇欠點眼在。頭曰：莫要點眼麽？師曰：便請。頭乃垂下一足。師禮拜，頭曰：汝見箇甚麽道理便禮拜？師曰：據某甲所見，如紅爐上一點雪。僧參，遶禪牀一匝，卓然而立。師曰：若是石頭法席，一點也用不著。僧又遶禪牀一匝。師曰：却是恁麽時，不易道箇來處。僧便出去。師乃唤，僧不顧。師曰：這漢猶少教詔在。僧却回曰：有一人不從人得，不受教詔，不落階級，師還許麽？師曰：逢之不逢，逢必有事。僧乃退身三步，師却遶禪牀一匝。僧曰：不唯宗眼分明，亦乃師承有據。師乃打三棒。問僧：甚處來？曰：九華山控石庵。師曰：庵主是甚麽人？曰：馬祖下尊宿。師曰：名甚麽？曰：不委他法號。師曰：他不委，你不委。曰：尊宿眼在甚處？師曰：若是庵主親來，今日也須喫棒。曰：賴遇和尚，放過某甲。師曰：百年後討箇師僧也難得。龐居士到，師陞座，衆集定。士出曰：各請自撿好。却於禪床右立。時有僧問：不觸主人翁，請師答話。師曰：識龐公麽？曰：不識。士便搊住曰：苦哉！苦哉！僧無對。士便拓開。師少間却問：適來這僧還喫棒否？士曰：待伊甘始得。師曰：居士祇見錐頭利，不見鑿頭方。士曰：恁麽説話，某甲卽得；外人聞之，要且不好。師曰：不好箇甚麽？士曰：阿師祇見錐頭尖，不見鑿頭利。李行婆來，師乃問：憶得在絳州時事麽？婆曰：非師不委。師曰：多虚少實在。婆曰：有甚諱處？師曰：念你是女人，放你拄杖。婆曰：某甲終不見尊宿過。師曰：老僧過在甚麽處？婆曰：和尚無過，婆豈有過？師曰：無過底人作麽生？婆乃竪拳曰：與麽，總成顛倒。師曰：實無諱處。師見僧，乃擒住曰：師子兒，野干屬！僧以手作撥眉勢，師曰：雖然如此，猶欠哮吼在。僧擒住師曰：偏愛行此一機。師與一摑，僧拍手三下。師曰：若見同風，汝甘與麽否？曰：終不由别人。師作撥眉勢。僧曰：猶欠哮吼在。師曰：想料不由别人。師見僧問訊次，師曰：步步是汝證明處。汝還知麽？曰：某甲不知。師曰：汝若知，我堪作甚麽？僧禮拜。師曰：我不堪，汝却好！
京兆府尸利禪師，問石頭：如何是學人本分事？頭曰：汝何從吾覓？曰：不從師覓，如何卽得？石頭曰：汝還曾失麽？師乃契會厥旨。
潭州招提寺慧朗禪師，始興曲江人也。初參馬祖，祖問：汝來何求？曰：求佛知見。祖曰：佛無知見，知見乃魔耳。汝自何來？曰：南嶽來。祖曰：汝從南嶽來，未識曹谿心要。汝速歸彼，不宜他往。師歸石頭，便問：如何是佛？頭曰：汝無佛性。師曰：蠢動含靈，又作麽生？頭曰：蠢動含靈，却有佛性。曰：慧朗爲甚麽却無？頭曰：爲汝不肯承當。師於言下信入。住後，凡學者至，皆曰：去！去！汝無佛性。其接機大約如此。
長沙興國寺振朗禪師，初參石頭，便問：如何是祖師西來意？頭曰：問取露柱。曰：振朗不會。頭曰：我更不會。師俄省悟。住後，有僧來參，師召上座，僧應諾。師曰：孤負去也。曰：師何不鑒？師乃拭目而視之。僧無語。
汾州石樓禪師，上堂，僧問：未識本來性，乞師方便指。師曰：石樓無耳朵。曰：某甲自知非。師曰：老僧還有過。曰：和尚過在甚麽處？師曰：過在汝非處。僧禮拜，師便打。問僧：近離甚處？曰：漢國。師曰：漢國主人還重佛法麽？曰：苦哉！賴遇問着某甲；若問别人，卽禍生。師曰：作麽生？曰：人尚不見，有何佛法可重？師曰：汝受戒得多少夏？曰：三十夏。師曰：大好不見有人。便打。
鳳翔府法門寺佛陀禪師，尋常持一串數珠，念三種名號，曰一釋迦、二元和、三佛陀，自餘是甚麽椀躂丘，乃過一珠，終而復始。事迹異常，時人莫測。
水空和尚，一日廊下見一僧，乃問：時中事作麽生？僧良久。師曰：祇恁便得麽？曰：頭上安頭。師打曰：去！去！已後惑亂人家男女在。
澧州大同濟禪師，米胡領衆來，纔欲相見，師便拽轉禪牀，面壁而坐。米於背後立，少時却回客位。師曰：是卽是，若不驗破，已後遭人貶剥。令侍者請米來。却拽轉禪牀便坐。師乃遶禪牀一匝，便歸方丈。米却拽倒禪牀，領衆便出。師訪龐居士，士曰：憶在母胎時，有一則語，舉似阿師，切不得作道理主持。師曰：猶是隔生也。士曰：向道不得作道理。師曰：驚人之句，争得不怕！士曰：如師見解，可謂驚人。師曰：不作道理，却成作道理。士曰：不但隔一生、兩生。師曰：粥飯底僧，一任檢責。士鳴指三下。師一日見龐居士來，便揜却門曰：多知老翁，莫與相見。士曰：獨坐獨語，過在阿誰？師便開門，纔出被士把住曰：師多知，我多知？師曰：多知且置，閉門開門，卷之與舒，相較幾許？士曰：秪此一問，氣急殺人！師默然。士曰：弄巧成拙。僧問：此箇法門，如何繼紹？師曰：冬寒夏熱，人自委知。曰：恁麽則蒙分付去也！師曰：頑嚚少智，勔臔多癡。問：十二時中如何合道？師曰：汝還識十二時麽？曰：如何是十二時？師曰：子丑寅卯。僧禮拜。師示頌曰：十二時中那事别，子丑寅卯吾今説。若會唯心萬法空，釋迦、彌勒從兹決。
潭州道吾山宗智禪師，豫章海昏張氏子。幼依槃和尚受教登戒，預藥山法會，密契心印。一日，山問：子去何處來？師曰：遊山來。山曰：不離此室，速道將來。師曰：山上烏兒頭似雪，澗底遊魚忙不徹。師離藥山見南泉，泉問：闍黎名甚麽？師曰：宗智。泉曰：智不到處，作麽生宗？師曰：切忌道着。泉曰：灼然，道著卽頭角生。三日後，師與雲巖在後架把針。泉見乃問：智頭陀前日道，智不到處切忌道着，道着卽頭角生。合作麽生行履？師便抽身入僧堂，泉便歸方丈。師又來把針。巖曰：師弟適來爲甚不祇對和尚？師曰：你不妨靈利！巖不薦，却問南泉：適來智頭陀爲甚不祇對和尚，某甲不會，乞師垂示。泉曰：他却是異類中行。巖曰：如何是異類中行？泉曰：不見道：智不到處切忌道着，道着卽頭角生。直須向異類中行。巖亦不會。師知雲巖不薦，乃曰：此人因緣不在此。却同回藥山。山問：汝回何速？巖曰：祇爲因緣不契。山曰：有何因緣？巖舉前話。山曰：子作麽生會他，這箇時節便回？巖無對。山乃大笑。巖便問：如何是異類中行？山曰：吾今日困倦，且待别時來。巖曰：某甲特爲此事歸來。山曰：且去！巖便出。師在方丈外，聞巖不薦，不覺齩得指頭血出。師却下來問巖：師兄去問和尚那因緣作麽生？巖曰：和尚不與某甲説。師便低頭。雲巖臨遷化，遣書辭師。師覽書了，謂洞山、密師伯曰：雲巖不知有，我悔當時不向伊道。雖然如是，要且不違藥山之子。
藥山上堂曰：我有一句子，未曾説向人。師出曰：相隨來也。僧問：藥山一句子如何説？山曰：非言説。師曰：早言説了也。師一日提笠出，雲巖指笠曰：用這箇作甚麽？師曰：有用處。巖曰：忽遇黑風猛雨來時如何？師曰：蓋覆著。巖曰：他還受蓋覆麽？師曰：雖然如是，且無滲漏。潙山問雲巖：菩提以何爲座？巖曰：以無爲爲座。巖却問潙山。山曰：以諸法空爲座。又問：師作麽生？師曰：坐也聽伊坐，卧也聽伊卧，有一人不坐不卧。速道！速道！山休去。潙山問師：甚麽處去來？師曰：看病來。山曰：有幾人病？師曰：有病底，有不病底。山曰：不病底莫是智頭陀麽？師曰：病與不病，緫不干他事。速道！速道！山曰：道得也與他没交涉。僧問：萬里無雲未是本來天，如何是本來天？師曰：今日好曬麥。雲巖問：師弟家風近日如何？師曰：教師兄指點，堪作甚麽？巖曰：無這箇來多少時也？師曰：牙根猶帶生澀在。僧問：如何是今時着力處？師曰：千人萬人唤不回頭，方有少分相應。曰：忽然火起時如何？師曰：能燒大地。師却問僧：除却星與燄，那箇是火？曰：不是火。别一僧却問：師還見火麽？師曰：見。曰：見從何起？師曰：除却行住坐卧，别請一問。有施主施裩，藥山提起示衆曰：法身還具四大也無？有人道得，與他一腰裩。師曰：性地非空，空非性地。此是地大，三大亦然。山曰：與汝一腰裩。師指佛桑花問僧曰：這箇何似那箇？曰：直得寒毛卓竪。師曰：畢竟如何？曰：道吾門下底。師曰：十里大王。雲巖不安，師乃謂曰：離此殼漏子，向甚麽處相見？巖曰：不生不滅處相見。師曰：何不道非不生不滅處，亦不求相見？
雲巖補鞋次，師問：作甚麽？巖曰：將敗壞補敗壞。師曰：何不道卽敗壞非敗壞？師聞僧念維摩經云：八千菩薩、五百聲聞，皆欲隨從文殊師利。師問曰：甚麽處去？其僧無對。師便打。師到五峯，峯問：還識藥山老宿否？師曰：不識。峯曰：爲甚麽不識？師曰：不識，不識。問：如何是祖師西來意？師曰：東土不曾逢。因設先師齋，僧問：未審先師還來也無？師曰：汝諸人用設齋作甚麽？石霜問：和尚一片骨，敲着似銅鳴，向甚麽處去也？師唤侍者，者應諾。師曰：驢年去！唐太和九年九月示疾，有苦。僧衆慰問體候，師曰：有受非償，子知之乎？衆皆愀然。越十日將行，謂衆曰：吾當西邁，理無東移。言訖告寂。闍維得靈骨數片，建塔道吾。後雷，遷于石霜山之陽。
潭州雲巖曇晟禪師，鍾陵建昌王氏子。少出家於石門，參百丈海禪師二十年，因緣不契。後造藥山，山問：甚處來？曰：百丈來。山曰：百丈有何言句示徒？師曰：尋常道：我有一句子，百味具足。山曰：鹹則鹹味，淡則淡味，不鹹不淡是常味。作麽生是百味具足底句？師無對。山曰：争奈目前生死何！師曰：目前無生死。山曰：在百丈多少時？師曰：二十年。山曰：二十年在百丈，俗氣也不除。他日侍立次，山又問：百丈更説甚麽法？師曰：有時道：三句外省去，六句内會取。山曰：三千里外，且喜没交涉。山又問：更説甚麽法？師曰：有時上堂，大衆立定，以拄杖一時趂散。復召大衆，衆回首。丈曰：是甚麽？山曰：何不早恁麽道，今日因子得見海兄。師於言下頓省，便禮拜。一日山問：汝除在百丈，更到甚麽處來？師曰：曾到廣南來。曰：見説廣州城東門外有一片石，被州主移去。是否？師曰：非但州主，闔國人移亦不動。山又問：聞汝解弄師子，是否？師曰：是。曰：弄得幾出？師曰：弄得六出。曰：我亦弄得。師曰：和尚弄得幾出？曰：我弄得一出。師曰：一卽六，六卽一。後到潙山，潙問：承聞長老在藥山弄師子，是否？師曰：是。曰：長弄？有置時？師曰：要弄卽弄，要置卽置。曰：置時師子在甚麽處？師曰：置也，置也！
僧問：從上諸聖甚麽處去？師良久，曰：作麽，作麽！問：暫時不在，如同死人時如何？師曰：好埋却。問：大保任底人，與那箇是一是二？師曰：一機之絹，是一段是兩段？師煎茶次，道吾問：煎與阿誰？師曰：有一人要。曰：何不教伊自煎？師曰：幸有某甲在。師問石霜：甚麽處來？曰：潙山來。師曰：在彼中得多少時？曰：粗經冬夏。師曰：恁麽卽成山長也。曰：雖在彼中却不知。師曰：他家亦非知非識。石霜無對。
住後，上堂示衆曰：有箇人家兒子，問着無有道不得底。洞山出問曰：他屋裏有多少典籍？師曰：一字也無。曰：争得恁麽多知？師曰：日夜不曾眠。山曰：問一段事還得否？師曰：道得却不道。問僧：甚處來？曰：添香來。師曰：還見佛否？曰：見。師曰：甚麽處見？曰：下界見。師曰：古佛，古佛！道吾問：大悲千手眼，那箇是正眼？師曰：如人夜間背手摸枕子。吾曰：我會也。師曰：作麽生會？吾曰：遍身是手眼。師曰：道也太煞道，祇道得八成。吾曰：師兄作麽生？師曰：通身是手眼。掃地次，道吾曰：太區區生！師曰：須知有不區區者。吾曰：恁麽則有第二月也。師竪起掃帚曰：是第幾月？吾便行。問僧：甚處來？曰：石上語話來。師曰：石還點頭也無？僧無對。師自代曰：未語話時却點頭。師作草鞋次，洞山近前曰：乞師眼睛得麽？師曰：汝底與阿誰去也？曰：良价無。師曰：設有，汝向甚麽處著？山無語。師曰：乞眼睛底是眼否？山曰：非眼。師便喝出。
尼僧禮拜，師問：汝爺在否？曰：在。師曰：年多少？曰：年八十。師曰：汝有箇爺不年八十，還知否？曰：莫是恁麽來者！師曰：恁麽來者，猶是兒孫。僧問：一念瞥起便落魔界時如何？師曰：汝因甚麽却從佛界來？僧無對。師曰：會麽？曰：不會。師曰：莫道體不得，設使體得，也祇是左之右之。
院主遊石室回，師問：汝去入到石室裏許，爲祇恁麽便回？主無對。洞山代曰：彼中已有人占了也。師曰：汝更去作甚麽？山曰：不可人情斷絶去也。會昌元年辛酉十月二十六日示疾，命澡身竟，唤主事令備齋，來日有上座發去。至二十七夜歸寂，荼毗得舍利一千餘粒。瘞于石塔，謚無住大師。
秀州華亭船子德誠禪師，節操高邈，度量不羣。自印心於藥山，與道吾、雲巖爲同道交。洎離藥山，乃謂二同志曰：公等應各據一方，建立藥山宗旨。予率性疏野，唯好山水，樂情自遣，無所能也。他後知我所止之處，若遇靈利座主，指一人來，或堪雕琢，將授生平所得，以報先師之恩。遂分携。至秀州華亭，泛一小舟，隨緣度日，以接四方往來之者。時人莫知其高蹈，因號船子和尚。一日，泊船岸邊閑坐，有官人問：如何是和尚日用事？師竪橈子曰：會麽？官人曰：不會。師曰：棹撥清波，金鱗罕遇。師有偈曰：三十年來坐釣臺，鈎頭往往得黄能。金鱗不遇空勞力，收取絲綸歸去來。千尺絲綸直下垂，一波纔動萬波隨。夜静水寒魚不食，滿船空載月明歸。三十年來海上遊，水清魚現不吞鈎。釣竿斫盡重栽竹，不計功程得便休。有一魚兮偉莫裁，混融包納信奇哉。能變化，吐風雷，下線何曾釣得來。别人祇看採芙蓉，香氣長粘遶指風。兩岸映，一船紅，何曾解染得虚空，問我生涯祇是船，子孫各自賭機緣。不由地，不由天，除却蓑衣無可傳。道吾後到京口，遇夾山上堂。僧問：如何是法身？山曰：法身無相。曰：如何是法眼？山曰：法眼無瑕。道吾不覺失笑。山便下座，請問道吾：某甲適來祇對這僧話必有不是，致令上座失笑。望上座不吝慈悲！吾曰：和尚一等是出世未有師在？山曰：某甲甚處不是，望爲説破。吾曰：某甲終不説，請和尚却往華亭船子處去。山曰：此人如何？吾曰：此人上無片瓦，下無卓錐。和尚若去，須易服而往。山乃散衆束裝，直造華亭。船子纔見，便問：大德住甚麽寺？山曰：寺卽不住，住卽不似。師曰：不似，似箇甚麽？山曰：不是目前法。師曰：甚處學得來？山曰：非耳目之所到。師曰：一句合頭語，萬劫繫驢橛。師又問：垂絲千尺，意在深潭。離鈎三寸，子何不道？山擬開口，被師一橈打落水中。山纔上船，師又曰：道！道！山擬開口，師又打。山豁然大悟，乃點頭三下。師曰：竿頭絲線從君弄，不犯清波意自殊。山遂問：抛綸擲釣，師意如何？師曰：絲懸渌水，浮定有無之意。山曰：語帶玄而無路，舌頭談而不談。師曰：釣盡江波，金鱗始遇。山乃掩耳。師曰：如是！如是！遂囑曰：汝向去直須藏身處没蹤迹，没蹤迹處莫藏身。吾三十年在藥山，祇明斯事。汝今既得，他後莫住城隍聚落，但向深山裏、钁頭邊，覔取一箇半箇接續，無令斷絶。山乃辭行，頻頻回顧。師遂唤闍黎！山乃回首，師竪起橈子曰：汝將謂别有。乃覆船入水而逝。
宣州椑樹慧省禪師，洞山參，師問：來作甚麽？山曰：來親近和尚。師曰：若是親近，用動這兩片皮作麽？山無對。僧問：如何是佛？師曰：猫兒上露柱。曰：學人不會。師曰：問取露柱去！
鄂州百巖明哲禪師，藥山看經次，師曰：和尚休猱人好！山置經曰：日頭早晚也。師曰：正當午。山曰：猶有文彩在。師曰：某甲無亦無。山曰：汝太煞聰明。師曰：某甲祇恁麽，和尚作麽生？山曰：跛跛挈挈，百醜千拙。且恁麽過。洞山與密師伯到參，師問：二上座甚處來？山曰：湖南。師曰：觀察使姓甚麽？曰：不得姓。師曰：名甚麽？曰：不得名。師曰：還治事也無？曰：自有郎幕在。師曰：還出入也無？曰：不出入。師曰：豈不出入？山拂袖便出。師次早入堂，召二上座曰：昨日老僧對闍黎一轉語不相契，一夜不安。今請闍黎别下一轉語。若愜老僧意，便開粥相伴過夏。山曰：請和尚問。師曰：豈不出入？山曰：太尊貴生！師乃開粥，同共過夏。
澧州高沙彌初參藥山，山問：甚處來？師曰：南嶽來。山曰：何處去？師曰：江陵受戒去。山曰：受戒圖甚麽？師曰：圖免生死。山曰：有一人不受戒，亦無生死可免。汝還知否？師曰：恁麽則佛戒何用？山曰：這沙彌猶挂脣齒在。師禮拜而退。道吾來侍立，山曰：適來有箇跛脚沙彌，却有些子氣息。吾曰：未可全信，更須勘過始得。至晚，山上堂，召曰：早來沙彌在甚麽處？師出衆立。山問：我聞長安甚閙，你還知否？師曰：我國晏然。山曰：汝從看經得，請益得？師曰：不從看經得，亦不從請益得。山曰：大有人不看經、不請益，爲甚麽不得？師曰：不道他不得，祇是不肯承當。山顧道吾、雲巖曰：不信道。師一日辭藥山，山問：甚麽處去？師曰：某甲在，衆有妨，且往路邊卓箇草菴，接待往來茶湯去。山曰：生死事大，何不受戒去？師曰：知是般事便休，更唤甚麽作戒？山曰：汝既如是，不得離吾左右，時復要與子相見。師住菴後，一日歸來，值雨。山曰：你來也。師曰：是。山曰：可煞濕。師曰：不打這箇皷笛。雲巖曰：皮也無，打甚麽皷？道吾曰：皷也無，打甚麽皮？山曰：今日大好一場曲調。僧問：一句子還有該不得處否？師曰：不順世。藥山齋時，自打皷，師捧鉢作舞入堂。山便擲下皷槌曰：是第幾和？師曰：是第二和。山曰：如何是第一和？師就桶舀一杓飯便出。
鼎州李翱刺史，嚮藥山玄化，屢請不赴，乃躬謁之。山執經卷不顧。侍者曰：太守在此。守性𥚹急，乃曰：見面不如聞名。拂袖便出。山曰：太守何得貴耳賤目？守回拱謝，問曰：如何是道？山以手指上下，曰：會麽？守曰：不會。山曰：雲在青天水在瓶。守忻愜作禮，而述偈曰：鍊得身形似鶴形，千株松下兩函經。我來問道無餘説，雲在青天水在缾。守又問：如何是戒定慧？山曰：貧道這裏無此閑家具。守莫測玄旨。山曰：太守欲得保任此事，直須向高高山頂立，深深海底行。閨閤中物，捨不得便爲滲漏。守見老宿獨坐，問曰：端居丈室，當何所務？宿曰：法身凝寂，無去無來。
京兆府翠微無學禪師，初問丹霞：如何是諸佛師？霞咄曰：幸自可憐生，須要執巾帚作麽？師退身三步，霞曰：錯！師進前，霞曰：錯！錯！師翹一足，旋身一轉而出。霞曰：得卽得，孤他諸佛。師由是領旨。住後，投子問：未審二祖初見達磨，有何所得？師曰：汝今見吾，復何所得？投子頓悟玄旨。一日，師在法堂内行，投子進前接禮。問曰：西來密旨，和尚如何示人？師駐步少時。子曰：乞師垂示。師曰：更要第二杓惡水那？子便禮謝。師曰：莫垛根。子曰：時至根苗自生。師因供養羅漢，僧問：丹霞燒木佛，和尚爲甚麽供養羅漢？師曰：燒也不燒着，供養亦一任供養。曰：供養羅漢，羅漢還來也無？師曰：汝每日還喫飯麽？僧無語。師曰：少有靈利底！
吉州孝義寺性空禪師，僧參，師乃展手示之。僧近前，却退後。師曰：父母俱喪，略不慘顔。僧呵呵大笑。師曰：少間與闍黎舉哀。僧打筋斗而出。師曰：蒼天！蒼天！僧參人事畢，師曰：與麽下去，還有佛法道理也無？曰：某甲結舌有分。師曰：老僧又作麽生？曰：素非好手。師便仰身合掌，僧亦合掌。師乃拊掌三下，僧拂袖便出。師曰：烏不前，兔不後，幾人於此茫然走。秪有闍黎達本源，結舌何曾着空有？
米倉和尚，新到參，遶師三匝，敲禪牀曰：不見主人公，終不下參衆。師曰：甚麽處情識去來？曰：果然不在。師便打一拄杖。僧曰：幾落情識。師曰：村草步頭逢着一箇，有甚麽話處？曰：且參衆去！
丹霞山義安禪師，僧問：如何是佛？師曰：如何是上座？曰：恁麽卽無異去也。師曰：誰向汝道？
本童禪師，因僧寫師真呈，師曰：此若是我，更呈阿誰？曰：豈可分外也。師曰：若不分外，汝却收取。僧擬收，師打曰：正是分外强爲。曰：若恁麽卽須呈於師也。師曰：收取！收取！
僊天禪師，新羅僧參，方展坐具，擬禮拜，師捉住云：未發本國時道取一句？僧無語。師便推出曰：問伊一句，便道兩句。僧參，展坐具，師曰：這裏會得孤負平生去也。曰：不向這裏會得，又作麽生？師曰：不向這裏會，更向那裏會？便打出。僧參，纔展坐具，師曰：不用通時暄，還我文彩未生時道理來！曰：某甲有口，瘂却卽閑，苦死覓箇臘月扇子作麽？師拈棒作打勢。僧把住曰：還我未拈棒時道理。師曰：隨我者隨之南北，不隨我者死住東西。曰：隨與不隨且置，請師指出東西南北。師便打。披雲和尚來，纔入方丈，師便問：未見東越老人時，作麽生爲物？雲曰：祇見雲生碧嶂，焉知月落寒潭。師曰：祇與麽也難得。曰：莫是未見時麽？師便喝。雲展兩手，師曰：錯怪人者有甚麽限？雲掩耳而出。師曰：死却這漢平生也！洛瓶和尚參，師問：甚處來？瓶曰：南溪。師曰：還將南溪消息來麽？曰：消卽消已，息卽未息。師曰：最苦是未息。瓶曰：且道未息箇甚麽？師曰：一回見面，千載忘名。瓶拂袖便出。師曰：弄死虵手有甚麽限？僧參，擬禮拜，師曰：野孤兒見甚麽了便禮拜？曰：老秃奴見甚麽了便恁麽問？師曰：苦哉！苦哉！僊天今日忘前失後。曰：要且得時，終不補失。師曰：争不如此？曰：誰甘！師呵呵大笑曰：遠之遠矣。僧四顧便出。
福州普光禪師，僧侍立次，師以手開胸曰：還委老僧事麽？曰：猶有這箇在。師却掩胸曰：不妨太顯。曰：有甚麽避處？師曰：的是無避處。曰：卽今作麽生？師便打。
漳州三平義忠禪師，福州楊氏子。初參石鞏，鞏常張弓架箭接機。師詣法席，鞏曰：看箭！師乃撥開胸曰：此是殺人箭。活人箭又作麽生？鞏彈弓弦三下，師乃禮拜。鞏曰：三十年張弓架箭，祇射得半箇聖人。遂拗折弓箭。後參大顛，舉前話。顛曰：既是活人箭，爲甚麽向弓弦上辨？平無對。顛曰：三十年後，要人舉此話也難得。師問大顛：不用指東劃西，便請直指。顛曰：幽州江口石人蹲。師曰：猶是指東劃西。顛曰：若是鳳凰兒，不向那邊討。師作禮。顛曰：若不得後句，前話也難圓。師住三平，上堂曰：今時人出來盡學馳求走作，將當自己眼目。有甚麽相當！阿汝欲學麽？不要諸餘，汝等各有本分事，何不體取？作麽心憤憤、口悱悱，有甚麽利益，分明向汝説。若要修行路及諸聖建立化門，自有大藏教文在。若是宗門中事宜，汝切不得錯用心。僧問：宗門中還有學路也無？師曰：有一路滑如苔。曰：學人還躡得否？師曰：不擬心，汝自看。問：黑豆未生芽時如何？師曰：佛亦不知。講僧問：三乘十二分教，某甲不疑，如何是祖師西來意？師曰：龜毛拂子，兔角拄杖。大德藏向甚麽處？曰：龜毛兔角豈是有邪？師曰：肉重千斤，智無銖兩。上堂：諸人若未曾見知識卽不可，若曾見作者來，便合體取些子意度，向巖谷間木食草衣恁麽去，方有少分相應。若馳求知解義句，卽萬里望鄉關去也。珎重！問侍者：姓甚麽？者曰：與和尚同姓。師曰：你道三平姓甚麽？者曰：問頭何在？師曰：幾時問汝？者曰：問姓者誰？師曰：念汝初機，放汝三十棒。師有偈曰：卽此見聞非見聞，無餘聲色可呈君。箇中若了全無事，體用何妨分不分。陞座次，有道士出衆從東過西，一僧從西過東。師曰：適來道士却有見處，師僧未在。士出作禮曰：謝師接引。師便打。僧出作禮曰：乞師指示。師亦打。復謂衆曰：此兩件公案作麽生斷？還有人斷得麽？如是三問，衆無對。師曰：既無人斷得，老僧爲斷去。乃擲下拄杖，歸方丈。
馬頰山本空禪師，上堂：祇這施爲動轉，還合得本來祖翁麽？若合得，十二時中無虚棄底道理？若合不得，喫茶説話往往唤作茶話在。僧便問：如何免得不成茶話去？師曰：你識得口也未？曰：如何是口？師曰：兩片皮也不識。曰：如何是本來祖翁？師曰：大衆前不要牽爺恃孃。曰：大衆忻然去也。師曰：你試點大衆性看！僧作禮。師曰：伊往往道一性一切性在。僧欲進語，師曰：孤負平生行脚眼。問：去却卽今言句，請師直指本來性。師曰：你迷源來得多少時？曰：卽今蒙和尚指示。師曰：若指示你，我卽迷源。曰：如何卽是。師示頌曰：心是性體，性是心用。心性一如，誰别誰共？妄外迷源，祇者難洞。古今凡聖，如幻如夢。
本生禪師，拈拄杖示衆曰：我若拈起，你便向未拈起時作道理。我若不拈起，你便向拈起時作主宰。且道老僧爲人在甚處？時有僧出曰：不敢妄生節目。師曰：也知闍黎不分外。曰：低低處平之有餘，高高處觀之不足。師曰：節目上更生節目。僧無語。師曰：掩鼻偷香，空招罪犯。
潭州石室善道禪師作沙彌時，長髭遣令受戒，謂之曰：汝回日須到石頭和尚處禮拜。師受戒後，乃參石頭。一日隨頭遊山次，頭曰：汝與我斫却面前樹子，免礙我。師曰：不將刀來。頭乃抽刀倒與，師曰：何不過那頭來？頭曰：你用那頭作甚麽？師卽大悟，便歸長髭。髭問：汝到石頭否？師曰：到卽到，祇是不通號。髭曰：從誰受戒？師曰：不依他。髭曰：在彼卽恁麽，來我這裏作麽生？師曰：不違背。髭曰：太忉忉生！師曰：舌頭未曾點著在。髭喝曰：沙彌出去！師便出。髭曰：争得不遇於人。師尋值沙汰，乃作行者，居于石室。每見僧，便竪起杖子曰：三世諸佛，盡由這箇。對者少得冥契。長沙聞，乃曰：我若見卽令放下拄杖，别通箇消息。三聖將此語祇對，被師認破是長沙語。杏山聞三聖失機，乃親到石室。師見杏山，僧衆相隨，潛入碓坊碓米。杏曰：行者接待不易，貧道難消。師曰：開心椀子盛將來，無蓋盤子合取去。説甚麽難消。杏便休。仰山問：佛之與道，相去幾何？師曰：道如展手，佛似握拳。曰：畢竟如何的當，可信可依。師以手撥空三下曰：無恁麽事，無恁麽事。曰：還假看教否？師曰：三乘十二分教是分外事。若與他作對，卽是心境兩法，能所雙行，便有種種見解，亦是狂慧，未足爲道。若不與他作對，一事也無。所以祖師道本來無一物。汝不見小兒出胎時，可道我解看教、不解看教？當恁麽時，亦不知有佛性義、無佛性義。及至長大，便學種種知解出來，便道我能我解，不知總是客塵煩惱。十六行中，嬰兒行爲最哆哆和和時，喻學道之人離分别取捨心，故讚歎嬰兒，可況喻取之。若謂嬰兒是道，今時人錯會。師一夕與仰山翫月，山問：這箇月尖時，圓相甚麽處去？圓時，尖相又甚麽處去？師曰：尖時圓相隱，圓時尖相在。仰山辭，師送出門。乃召曰：闍黎！山應諾。師曰：莫一向去，却回這邊來。僧問：曾到五臺否？師曰：曾到。曰：還見文殊麽？師曰：見。曰：文殊向行者道甚麽？師曰：文殊道，你生身父母在深草裏。
潭州石霜山慶諸禪師，廬陵新淦陳氏子。依洪井西山紹鑾禪師落髮，詣洛下學毗尼教，雖知聽制，終爲漸宗。回抵潙山，爲米頭。一日篩米次，潙曰：施主物，莫抛撒。師曰：不抛撒。潙於地上拾得一粒曰：汝道不抛撒，這箇是甚麽？師無對。潙又曰：莫輕這一粒，百千粒盡從這一粒生。師曰：百千粒從這一粒生，未審這一粒從甚麽處生？潙呵呵大笑，歸方丈。潙至晚，上堂曰：大衆！米裏有蟲，諸人好看。後參道吾，問：如何是觸目菩提？吾唤沙彌，彌應諾。吾曰：添淨瓶水著。良久却問師：汝適來問甚麽？師擬舉，吾便起去。師於此有省。吾將順世，垂語曰：我心中有一物，久而爲患，誰能爲我除之？師曰：心物俱非，除之益患。吾曰：賢哉！賢哉！師後避世，混俗于長沙瀏陽陶家坊。朝遊夕處，人莫能識。後因僧自洞山來，師問：和尚有何言句示徒？曰：解夏上堂云：秋初夏末，兄弟或東去西去，直須向萬里無寸草處去。良久曰：祇如萬里無寸草處作麽生去？師曰：有人下語否？曰：無。師曰：何不道：出門便是草？僧回，舉似洞山。山曰：此是一千五百人善知識語。因兹囊錐始露，果熟香飄，衆命住持。上堂：汝等諸人自有本分事，不用馳求，無你是非處，無你齩嚼處。一代時教，整理時人脚手。凡有其由，皆落今時，直至法身非身，此是教家極則。我輩沙門全無肯路，若分則差，不分則坐着泥水，但由心意妄説見聞。僧問：如何是西來意？師曰：空中一片石。僧禮拜。師曰：會麽？曰：不會。師曰：賴汝不會，若會卽打破汝頭。問：如何是和尚本分事？師曰：石頭還汗出麽？問：到這裏，爲甚麽却道不得。師曰：脚底著口。問：真身還出世也無？師曰：不出世。曰：争柰真身何！師曰：瑠璃缾子口。問：如何是和尚深深處？師曰：無鬚鎖子兩頭摇。師在方丈内，僧在窗外問：咫尺之間爲甚麽不覩師顔？師曰：徧界不曾藏。僧舉問雪峯：徧界不曾藏，意旨如何？峯曰：甚麽處不是石霜。師聞曰：這老漢著甚麽死急！峯聞曰：老僧罪過。
裴相公來，師拈起裴笏問：在天子手中爲珪，在官人手中爲笏，在老僧手中且道唤作甚麽？裴無對，師乃留下笏。示衆初機：未覯大事，先須識取頭，其尾自至。踈山仁參，問：如何是頭？師曰：直須知有。曰：如何是尾？師曰：盡却今時。曰：有頭無尾時如何？師曰：吐得黄金堪作甚麽？曰：有尾無頭時如何？師曰：猶有依倚在。曰：直得頭尾相稱時如何？師曰：渠不作箇解，會亦未許渠在。僧辭，師問：船去陸去？曰：遇船卽船，遇陸卽陸。師曰：我道半途稍難。僧無對。僧問：三千里外，遠聞石霜有箇不顧。師曰：是。曰：祇如萬象歷然，是顧不顧？師曰：我道不驚衆。曰：不驚衆是與萬象合，如何是不顧？師曰：徧界不曾藏。問：如何是祖師西來意？師乃齩齒示之。僧不會，後問九峯曰：先師齩齒，意旨如何？峯曰：我寧可截舌，不犯國諱。又問雲蓋，蓋曰：我與先師有甚麽寃讎？問僧：近離甚處？曰：審道。師於面前畫一畫曰：汝刺脚與麽來，還審得這箇麽？曰：審不得。師曰：汝衲衣與麽厚，爲甚却審這箇不得？曰：某甲衲衣雖厚，争柰審這箇不得。師曰：與麽，則七佛出世也救你不得。曰：説甚七佛，千佛出世也救某甲不得。師曰：太懵懂生！曰：争柰聻！師曰：參堂去。僧曰：喏！喏！問：童子不坐白雲牀時如何？師曰：不打水，魚自驚。洞山問：向前一箇童子甚了事，如今向甚處去也？師曰：火焰上泊不得，却歸清凉世界去也。問：佛性如虚空，是否？師曰：卧時卽有，坐時卽無。問：忘收一足時如何？師曰：不共汝同盤。問：風生浪起時如何？師曰：湖南城裏太煞閙。有人不肯過江西。問：如何是佛法大意？師曰：落花隨水去。曰：意旨如何？師曰：脩竹引風來。問：如何是塵劫來事？師曰：冬天則有，夏天則無。師頌洞山五位王子。誕生曰：天然貴㣧本非功，德合乾坤育勢隆。始末一朝無雜種，分宫六宅不他宗。上和下睦陰陽順，共氣連枝器量同。欲識誕生王子父，鶴冲霄漢出銀籠。朝生曰：苦學論情世莫羣，出來凡事已超倫。詩成五字三冬雪，筆落分毫四海雲。萬卷積功彰聖代，一心忠孝輔明君。鹽梅不是生知得，金榜何勞顯至勳。末生曰：久棲岩壑用工夫，草榻柴扉守志孤。十載見聞心自委，一身冬夏衣縑無。澄凝含笑三秋思，清苦高名上哲圖。業就高科酬志極，比來臣相不當途。化生曰：傍分帝位爲傳持，萬里山河布政威。紅影日輪凝下界，碧油風冷暑炎時。高低豈廢尊卑奉？玉袴蘇途遠近知。妙印手持煙塞静，當陽那肯露纖機。内生曰：九重密處復何宣，挂弊由來顯妙傳。秪奉一人天地貴，從他諸道自分權。紫羅帳合君臣隔，黄閣簾垂禁制全。爲汝方隅宫屬戀，遂將黄葉止啼錢。師居石霜山二十年間，學衆有長坐不卧，屹若株杌，天下謂之枯木衆也。唐僖宗聞師道譽，賜紫衣，師牢辭不受。光啓四年示疾告寂，葬于院之西北隅，謚普會大師。
潭州漸源仲興禪師，在道吾爲侍者。因過茶與吾，吾提起盞曰：是邪是正？師叉手近前，目視吾。吾曰：邪則總邪，正則總正。師曰：某甲不恁麽道。吾曰：汝作麽生？師奪盞子提起曰：是邪是正？吾曰：汝不虚爲吾侍者。師便禮拜。一日，侍吾往檀越家弔慰，師拊棺曰：生邪死邪？吾曰：生也不道，死也不道。師曰：爲甚麽不道。吾曰：不道，不道。歸至中路，師曰：和尚今日須與某甲道。若不道，打和尚去也。吾曰：打卽任打，道卽不道。師便打。吾歸院曰：汝宜離此去，恐知事得知，不便。師乃禮辭，隱于村院。經三年後，忽聞童子念觀音經，至應以比丘身得度者卽現比丘身，忽然大省。遂焚香遥禮曰：信知先師遺言，終不虚發。自是我不會，却怨先師。先師既没，唯石霜是嫡嗣，必爲證明。乃造石霜，霜見便問：離道吾後到甚處來？師曰：祇在村院寄足。霜曰：前來打先師因緣會也未？師起身進前曰：却請和尚道一轉語。霜曰：不見道，生也不道，死也不道。師乃述在村院得底因緣。遂禮拜石霜，設齋懺悔。他日，持鍬復到石霜，於法堂上從東過西，從西過東。霜曰：作麽？師曰：覓先師靈骨。霜曰：洪波浩渺，白浪滔天。覓甚先師靈骨？師曰：正好著力。霜曰：這裏針劄不入，著甚麽力。源持鍬肩上便出。師後住漸源，一日在紙帳内坐，有僧來撥開帳曰：不審。師以目視之。良久曰：會麽？曰：不會。師曰：七佛已前事，爲甚麽不會？僧舉似石霜，霜曰：如人解射，箭不虚發。一日，寶蓋和尚來訪，師便捲起簾子，在方丈内坐。蓋一見乃下却簾，便歸客位。師令侍者傳語：長老遠來不易，猶隔津在。蓋擒住侍者，與一掌。者曰：不用打某甲，有堂頭和尚在。蓋曰：爲有堂頭老漢，所以打你。者回舉似師，師曰：猶隔津在。
渌清禪師，僧問：不落道吾機，請師道。師曰：庭前紅莧樹，生葉不生華。僧良久，師曰：會麽？曰：不會。師曰：正是道吾機，因甚麽不會？僧禮拜，師打曰：須是老僧打你始得。問：如何是無相？師曰：山青水緑。僧參，師以目視之。僧曰：是箇機關，於某甲分上用不著。師彈指三下。僧遶禪牀一匝，依位立。師曰：參堂去。僧始出。師便喝，僧却以目視之。師曰：灼然用不著。僧禮拜。
涿州杏山鑒洪禪師，臨濟問：如何是露地白牛？師曰：吽吽！濟曰：瘂却杏山口。師曰：老兄作麽生？濟曰：這畜生！師便休。示滅後茶毗，收五色舍利建塔。
潭州神山僧密禪師，師在南泉打羅次，泉問：作甚麽？師曰：打羅。曰：手打脚打？師曰：却請和尚道。泉曰：分明記取。向後遇明眼作家，但恁麽舉似。師與洞山渡水，山曰：莫錯下脚。師曰：錯卽過不得也。山曰：不錯底事作麽生？師曰：共長老過水。一日，與洞山鉏茶園，山擲下钁頭曰：我今日一點氣力也無。師曰：若無氣力，争解恁麽道？山曰：汝將謂有氣力底是。裴大夫問僧：供養佛，佛還喫否？僧曰：如大夫祭家神。大夫舉似雲巖，巖曰：這僧未出家在。曰：和尚又如何？巖曰：有幾般飯食，但一時下來。巖却問師：一時下來又作麽生？師曰：合取鉢盂。巖肯之。問：一地不見二地時如何？師曰：汝莫錯否？汝是何地？問：生死事，乞師一言。師曰：汝何時死去來。曰：某甲不會，請師説。師曰：不會須死一場始得。師與洞山行次，忽見白兔走過，師曰：俊哉！洞曰：作麽生？師曰：大似白衣拜相。洞曰：老老大大，作這箇説話？師曰：你作麽生？洞曰：積代簪纓，暫時落魄。師把針次，洞山問曰：作甚麽？師曰：把針。洞曰：把針事作麽生？師曰：針針相似。洞曰：二十年同行，作這箇語話，豈有與麽工夫？師曰：長老又作麽生？洞曰：如大地火發底道理。師問洞山：智識所通，莫不遊踐，徑截處乞師一言。洞曰：師伯意何得取功？師因斯頓覺，下語非常。後與洞山過獨木橋，洞先過了，拈起木橋曰：過來！師唤价闍黎，洞乃放下橋木。
幽谿和尚，僧問：大用現前，不存軌則時如何？師起，遶禪牀一匝而坐。僧擬進語，師與一蹋。僧歸位而立。師曰：汝恁麽我不恁麽，汝不恁麽我却恁麽。僧再擬進語，師又與一蹋，曰：三十年後，吾道大行。問：如何是祖師禪？師曰：泥牛步步出人前。問：處處該不得時如何？師曰：夜半石人無影像，縱横不辨往來源。
澧州夾山善會禪師，廣州廖氏子。幼歲出家，依年受戒，聽習經論，該練三學。出住潤州鶴林，因道吾勸發，往見船子，由是師資道契，微眹不留。恭禀遺命，遁世忘機。尋以學者交湊，廬室星布，曉夕參依。咸通庚寅，海衆卜于夾山，遂成院宇。上堂：有祖以來，時人錯會，相承至今，以佛祖言句爲人師範。若或如此，却成狂人，無智人去。他祇指示汝：無法本是道，道無一法。無佛可成，無道可得，無法可取，無法可捨。所以老僧道，目前無法，意在目前。他不是目前法。若向佛祖邊學，此人未具眼在。何故皆屬所依，不得自在。本祇爲生死茫茫，識性無自由分，千里萬里求善知識，須具正眼，求脱虚謬之見，定取目前生死爲復實有，爲復實無？若有人定得，許汝出頭。上根之人，言下明道。中下根器，波波浪走。何不向生死中定當取，何處更疑佛疑祖替汝生死？有智人笑汝。汝若不會，更聽一頌：勞持生死法，唯向佛邊求。目前迷正理，撥火覓浮漚。僧問：從上立祖意教意，和尚爲甚麽却言無？師曰：三年不喫飯，目前無饑人。曰：既是無饑人，某甲爲甚麽不悟？師曰：祇爲悟迷却闍黎。復示偈曰：明明無悟法，悟法却迷人。長舒兩脚睡，無僞亦無真。問：十二分教及祖意，和尚爲甚麽不許人問？師曰：是老僧坐具。曰：和尚以何法示人？師曰：虚空無挂針之路，子虚徒撚線之功。又曰：會麽？曰：不會。師曰：金粟之苗裔，舍利之真身，罔象之玄談，是野孤之窟宅。
上堂：不知天曉，悟不由師。龍門躍鱗，不墮漁人之手。但意不寄私緣，舌不親玄旨，正好知音，此名俱生話。若向玄旨疑去，賺殺闍黎。困魚止濼，鈍鳥棲蘆。雲水非闍黎，闍黎非雲水。老僧於雲水而得自在，闍黎又作麽生？西川座主罷講，徧參到襄州華嚴和尚處。問曰：祖意教意，是同是别？嚴曰：如車二輪，如鳥二翼。主曰：將爲禪門别有長處，元來無。遂歸蜀，後聞師道播諸方，令小師持此語問，師曰：雕砂無鏤玉之談，結草乖道人之意。主聞舉，遥禮曰：元來禪門中别有長處。上堂：聞中生解，意下丹青。目前卽美，久藴成病。青山與白雲，從來不相到。機絲不挂梭頭事，文彩縱横意自殊。嘉祥一路，智者知疏。瑞草無根，賢者不貴。問：如何是道？師曰：太陽溢目，萬里不挂片雲。曰：不會。師曰：清清之水，遊魚自迷。問：如何是本？師曰：飲水不迷源。問：古人布髮掩泥，當爲何事？師曰：九烏射盡，一翳猶存。一箭墮地，天下黯黑。問：祖意教意是同是别？師曰：風吹荷葉滿池青，十里行人較一程。問：撥塵見佛時如何？師曰：直須揮劔。若不揮劔，漁父棲巢。僧後問石霜：撥塵見佛時如何？霜曰：渠無國土，甚處逢渠？僧回舉似師，師上堂舉了，乃曰：門庭施設，不如老僧。入理深談，猶較石霜百步。問：兩鏡相照時如何？師曰：蚌呈無價寶，龍吐腹中珠。問：如何是寂默中事？師曰：寢殿無人。師喫茶了，自烹一椀，過與侍者。者擬接，師乃縮手。曰：是甚麽？者無對。座主問：若是教意，某甲卽不疑。祇如禪門中事如何？師曰：老僧祇解變生爲熟。問：如何是實際之理？師曰：石上無根樹，山含不動雲。問：如何是出窟師子？師曰：虚空無影像，足下野雲生。
師在潙山作典座，潙問：今日喫甚菜？師曰：二年同一春。潙曰：好好修事著。師曰：龍宿鳳巢。問：如何識得家中寶？師曰：忙中争得作閑人。問：如何是相似句？師曰：荷葉團團團似鏡，菱角尖尖尖似錐。復曰：會麽？曰：不會。師曰：風吹柳絮毛毬走，雨打梨花蛺蝶飛。問：如何是一老一不老？師曰：青山元不動，澗水鎮長流。手執夜明符，幾箇知天曉。上堂：金烏玉兔，交互争輝。坐却日頭，天下黯黑。上脣與下脣，從來不相識。明明向君道，莫令眼顧著。何也？日月未足爲明，天地未足爲大。空中不運斤，巧匠不遺蹤。見性不留佛，悟道不存師。尋常老僧道，目覩瞿曇，猶如黄葉，一大藏教是老僧坐具。祖師玄旨是破草鞋，寧可赤脚不著最好。僧問：如何是佛？師曰：此間無賓主。曰：尋常與甚麽人對談？師曰：文殊與吾携水去，普賢猶未折花來。上堂：我二十年住此山，未曾舉著宗門中事。有僧問：承和尚有言，二十年住此山，未曾舉著宗門中事，是否？師曰：是。僧便掀倒禪牀。師休去。至明日普請，掘一坑，令侍者請昨日僧至，曰：老僧二十年説無義語，今日請上座打殺老僧，埋向坑裏。便請！便請！若不打殺老僧，上座自著打殺，埋在坑中始得。其僧歸堂，束裝潛去。
上堂：百草頭薦取老僧，閙市裏識取天子。虎頭上座參，師問：甚處來？曰：湖南來。師曰：曾到石霜麽？曰：要路經過，争得不到？師曰：聞石霜有毬子話，是否？曰：和尚也須急著眼始得。師曰：作麽生是毬子？曰：跳不出。師曰：作麽生是毬杖？曰：没手足。師曰：且去。老僧未與闍黎相見。明日陞座，師曰：昨日新到在麽？頭出應諾。師曰：目前無法，意在目前，不是目前法，非耳目之所到。頭曰：今日雖問，要且不是。師曰：片月難明，非關天地。頭曰：莫㞘沸。便作掀禪牀勢。師曰：且緩緩，虧著上座甚麽處？頭竪起拳曰：目前還著得這箇麽？師曰：作家！作家！頭又作掀禪牀勢。師曰：大衆看這一員戰將，若是門庭布列，山僧不如他。若據入理之談，也較山僧一級地。上堂：眼不挂户，意不停玄，直得靈草不生，猶是五天之位。珠光月魄，不是出頭時。此間無老僧，五路頭無闍黎。問：如何是夾山境？師曰：猿抱子歸青嶂裏，鳥銜華落碧巖前。師問僧：甚麽處來？曰：洞山來。師曰：洞山有何言句示徒？曰：尋常教學人三路學。師曰：何者三路？曰：玄路、鳥道、展手。師曰：實有此語否？曰：實有。師曰：軌持千里鉢，林下道人悲。師再闡玄樞，迨于一紀。唐中和元年十一月七日，召主事曰：吾與衆僧話道累歲，佛法深旨，各應自知。吾今幻質，時盡卽去。汝等善保護，如吾在日。勿得雷同世人，輒生惆悵。言訖奄然而逝。塔于本山，謚傳明大師。
鄂州清平山安樂院令遵禪師，東平人也。初參翠微，便問：如何是西來的的意？微曰：待無人卽向汝説。師良久，曰：無人也，請和尚説。微下禪牀，引師入竹園。師又曰：無人也，請和尚説。微指竹曰：這竿得恁麽長，那竿得恁麽短？師雖領其微言，猶未徹其玄旨。出住大通。上堂，舉初見翠微機緣謂衆曰：先師入泥入水爲我，自是我不識好惡。師自此化導，次遷清平。上堂：諸上座，夫出家人須會佛意始得。若會佛意，不在僧俗男女貴賤，但隨家豐儉安樂便得。諸上座盡是久處叢林，徧參尊宿，且作麽生會佛意？試出來大家商量，莫空氣高，至後一事無成，一生空度。若未會佛意，直饒頭上出水，足下出火，燒身鍊臂，聰慧多辯。聚徒一千二千，説法如雲如雨，講得天華亂墜，祇成箇邪説，争競是非，去佛法大遠在。諸人幸值色身安健，不值諸難，何妨近前著些工夫，體取佛意好！僧問：如何是大乘？師曰：井索。曰：如何是小乘？師曰：錢貫。問：如何是清平家風？師曰：一斗麪作三箇蒸餅。問：如何是禪？師曰：猢猻上樹尾連顛。問：如何是有漏？師曰：笊籬。曰：如何是無漏？師曰：木杓。曰：覿面相呈時如何？師曰：分付與典座。自餘逗機方便，靡徇時情，逆順卷舒，語超格量。天祐十六年，終于本山，謚法喜禪師。
舒州投子山大同禪師，本州懷寧劉氏子。幼歲依洛下保唐滿禪師出家。初習安般觀，次閲華嚴教，發明性海。復謁翠微，頓悟宗旨。由是放意周遊，後旋故土，隱投子山，結茅而居。一日趙州和尚至桐城縣，師亦出山，途中相遇。乃逆而問曰：莫是投子山主麽？師曰：茶鹽錢布施我。州先歸庵中坐。師後携一缾油歸。州曰：久嚮投子，及乎到來，祇見箇賣油翁。師曰：汝祇識賣油翁，且不識投子。州曰：如何是投子？師提起油缾曰：油！油！州問：大死底人，却活時如何？師曰：不許夜行，投明須到。州曰：我早侯白，伊更侯黑。上堂：汝諸人來這裏，擬覓新鮮語句，攢華四六，圖口裏有可道。我老兒氣力稍劣，脣舌遲鈍，亦無閑言語與汝。汝若問我，便隨汝答，也無玄妙可及於汝。亦不教汝垛根，終不説向上向下、有佛有法、有凡有聖。亦不存坐繫縛。汝諸人變現千般，總是汝自生見解，擔帶將來，自作自受。我這裏無可與汝，也無表無裏，説似諸人，有疑便問。僧問：表裏不收時如何？師曰：汝擬向這裏垛根。便下座。問：大藏教中還有奇特事也無？師曰：演出大藏教。問：如何是眼未開時事？師曰：目淨脩廣如青蓮。問：一切諸佛及諸佛法，皆從此經出，如何是此經？師曰：以是名字，汝當奉持。問：枯木中還有龍吟也無？師曰：我道髑髏裏有師子吼。問：一法普潤一切羣生。如何是一法？師曰：雨下也。問：一塵含法界時如何？師曰：早是數塵也。問：金鎖未開時如何？師曰：開也。問：學人擬欲修行時如何？師曰：虚空不曾爛壞。
巨榮禪客參次，師曰：老僧未曾有一言半句挂諸方脣齒，何用要見老僧？榮曰：到這裏不施三拜，要且不甘。師曰：出家兒得恁麽没碑記。榮乃遶禪牀一匝而去。師曰：有眼無耳朵，六月火邊坐。問：一切聲是佛聲，是不？師曰：是。曰：和尚莫㞘沸盌鳴聲。師便打。問：麄言及細語，皆歸第一義。是不？師曰：是。曰：唤和尚作頭驢，得麽？師便打。問：如何是十身調御？師下禪牀立。師指庵前一片石，謂雪峯曰：三世諸佛緫在裏許。峯曰：須知有不在裏許者。師曰：不快漆桶！師與雪峯遊龍眠，有兩路，峯問：那箇是龍眠路？師以杖指之。峯曰：東去西去？師曰：不快漆桶！問：一槌便就時如何？師曰：不是性燥漢。曰：不假一槌時如何？師曰：不快漆桶！峯問：此間還有人參也無？師將钁頭抛向峯面前。峯曰：恁麽則當處掘去也。師曰：不快漆桶！峯辭，師送出門。召曰：道者。峯回首應諾。師曰：途中善爲。問：故歲已去，新歲到來，還有不涉二途者也無？師曰：有。曰：如何是不涉二途者？師曰：元正啓祚，萬物咸新。問：依俙似半月，彷彿若三星。乾坤收不得，師於何處明？師曰：道甚麽？曰：想師祇有湛水之波，且無滔天之浪。師曰：閑言語。問：類中來時如何？師曰：人類中來，馬類中來？問：祖祖相傳，傳箇甚麽？師曰：老僧不解妄語。問：如何是出門不見佛？師曰：無所覩。曰：如何是入室别爺孃。師曰：無所生。問：如何是火燄裏身？師曰：有甚麽掩處？曰：如何是炭庫裏藏身？師曰：我道汝黑似漆。問：的的不明時如何？師曰：明也。問：如何是末後一句？師曰：最初明不得。問：從苗辨地，因語識人，未審將何辨識？師曰：引不著。問：院中有三百人，還有不在數者也無？師曰：一百年前，五十年後看取。問僧：久嚮踈山、薑頭，莫便是否？僧無對。問：抱璞投師，請師雕琢。師曰：不爲棟梁材。曰：恁麽則卞和無出身處也。師曰：擔帶卽竛竮辛苦。曰：不擔帶時如何？師曰：不教汝抱璞投師，請師雕琢。問：那吒析骨還父，析肉還母，如何是那吒本來身？師放下拂子，叉手。問：佛法二字，如何辨得清濁？師曰：佛法清濁。曰：學人不會。師曰：汝適來問箇甚麽？問：一等是水，爲甚麽海鹹河淡？師曰：天上星，地下水。問：如何是祖師意？師曰：彌勒覓箇受記處不得。問：不斷煩惱而入湼槃時如何？師作色曰：這箇師僧，好發業殺人。問：和尚自住此山，有何境界？師曰：丫角女子白頭絲。問：如何是無情説法？師曰：惡。問：如何是毗盧？師曰：已有名字。曰：如何是毗盧師？師曰：未有毗盧時會取。問：歷落一句，請師道。師曰：好。問：四山相逼時如何？師曰：五藴皆空。問：一念未生時如何？師曰：真箇謾語。問：凡聖相去幾何？師下禪牀立。
問：學人一問卽和尚答，忽若千問萬問時如何？師曰：如雞抱卵。問：天上天下，唯我獨尊，如何是我？師曰：推倒這老胡，有甚麽罪過。問：如何是和尚師？師曰：迎之不見其首，隨之罔眺其後。問：鑄像未成，身在甚麽處？師曰：莫造作。曰：争柰現不現何！師曰：隱在甚麽處？問：無目底人如何進步？師曰：徧十方。曰：無目爲甚麽徧十方？師曰：還更著得目也無？問：如何是西來意？師曰：不諱。問：月未圓時如何？師曰：吞却三箇四箇。曰：圓後如何？師曰：吐却七箇八箇。問：日月未明，佛與衆生在甚麽處？師曰：見老僧嗔便道嗔，見老僧喜便道喜。問僧：甚麽處來？曰：東西山禮祖師來。師曰：祖師不在東西山。僧無語。問：如何是玄中的？師曰：不到汝口裏道。問：牛頭未見四祖時如何？師曰：與人爲師。曰：見後如何？師曰：不與人爲師。問：諸佛出世爲一大事因緣，和尚出世當爲何事？師曰：尹司空請老僧開堂。問：如何是佛？師曰：幻不可求。問：千里投師，乞師一接。師曰：今日老僧腰痛。菜頭請益，師曰：且去，待無人時來。頭明日伺得無人，又來。師曰：近前來！頭近前，師曰：輒不得舉似於人。問：併却咽喉脣吻，請師道。師曰：汝祇要我道不得。問：達磨未來時如何？師曰：徧天徧地。曰：來後如何？師曰：蓋覆不得。問：如何是無情説法？師曰：莫惡口。問：和尚未見先師時如何？師曰：通身不柰何。曰：見後如何？師曰：通身撲不碎。曰：還從師得也無？師曰：終不相孤負。曰：恁麽則從師得也。師曰：得箇甚麽？曰：恁麽則孤負先師也。師曰：非但孤負先師，亦乃孤負老僧。問：七佛是文殊弟子，文殊還有師也無？師曰：適來恁麽道，也大似屈己推人。問：金雞未鳴時如何？師曰：無這箇音響。曰：鳴後如何？師曰：各自知時。問：師子是獸中之王，爲甚麽被六塵吞？師曰：不作大，無人我。師居投子山三十餘載，往來激發，請益者常盈于室。縱以無畏之辯，隨問遽答，啐啄同時，微言頗多，今録少分而已。中和中巢寇暴起，天下喪亂，有狂徒持刃問師曰：住此何爲？師乃隨宜説法，渠魁聞而拜伏，脱身服，施之而去。乾化四年四月六日示微疾，大衆請醫。師謂衆曰：四大動作，聚散常程，汝等勿慮，吾自保矣。言訖跏趺而寂，謚慈濟大師。
安吉州道場山如訥禪師，僧問：如何是教意？師曰：汝自看。僧禮拜。師曰：明月鋪霄漢，山川勢自分。問：如何得聞性不隨緣去？師曰：汝聽看。僧禮拜。師曰：聾人也唱胡笳調，好惡高低自不聞。曰：恁麽則聞性宛然也。師曰：石從空裏立，火向水中焚。問：虚空還有邊際否？師曰：汝也太多知。僧禮拜。師曰：三尺杖頭挑日月，一塵飛起任遮天。問：如何是道人？師曰：行運無蹤跡，起坐絶人知。曰：如何卽是？師曰：三爐力盡無煙燄，萬頃平田水不流。問：一念不生時如何？師曰：堪作甚麽！僧無語。師又曰：透出龍門雲雨合，山川大地入無蹤。師目有重瞳，手垂過膝，自翠微受訣，止于此山。薙草卓庵，學徒四至。廣闡法化，遂成叢社焉。
建州白雲約禪師，僧問：不坐徧空堂，不居無學位。此人合向甚麽處安置？師曰：青天無電影。韶國師參，師問：甚麽處來？韶曰：江北來。師曰：船來陸來？曰：船來。師曰：還逢見魚鼈麽？曰：往往遇之。師曰：遇時作麽生？韶曰：咄！縮頭去。師大笑。
歙州茂源禪師，因平田參，師欲起身，田乃把住曰：開口卽失，閉口卽喪。去此二途，請師速道。師以手掩耳。田放手曰：一步易，兩步難。師曰：有甚麽死急？田曰：若非此箇，師不免諸方點檢。師不對。
棗山光仁禪師，上堂衆集，師於座前謂衆曰：不負平生行脚眼目，致箇問來，還有麽？衆無對。師曰：若無，卽陞座去也。便登座。僧出禮拜。師曰：負我且從大衆，何也？便歸方丈。翌日，有僧請辨前語意旨如何。師曰：齋時有飯與汝喫，夜後有牀與汝眠。一向煎迫我作甚麽？僧禮拜。師曰：苦！苦！僧曰：請師直指。師乃垂足曰：舒縮一任老僧。
潭州大光山居誨禪師，京兆人也。初造石霜，長坐不卧。麻衣草屨，亡身爲法。霜遂令主性空塔院。一日，霜知緣熟，試其所得。問曰：國家每年放舉人及第，朝門還得拜也無？師曰：有一人不求進。霜曰：憑何？師曰：他且不爲名。霜曰：除却今日，别更有時也無？師曰：他亦不道今日是。如是酬問，往復無滯。盤桓二十餘祀，衆請出世。僧問：祇如達磨是祖否？師曰：不是。祖曰：既不是祖，又來作甚麽？師曰：祇爲汝不薦。曰：薦後如何？師曰：方知不是祖。問：混沌未分時如何？師曰：時教阿誰敍？上堂：一代時教，祇是整理時人手脚，直饒剥盡到底，也祇成得箇了事人，不可將當衲衣下事。所以道四十九年明不盡，標不起，到這裏合作麽生？更若忉忉，恐成負累。珎重！
瑞州九峯道虔禪師，福州人也。嘗爲石霜侍者。洎霜歸寂，衆請首座繼住持。師白衆曰：須明得先師意，始可。座曰：先師有甚麽意？師曰：先師道：休去，歇去，冷湫湫地去，一念萬年去，寒灰枯木去，古廟香爐去，一條白練去。其餘則不問，如何是一條白練去？座曰：這箇祇是明一色邊事。師曰：元來未會先師意在。座曰：你不肯我那？但裝香來，香煙斷處，若去不得，卽不會先師意。遂焚香，香煙未斷，座已脱去。師拊座背曰：坐脱立亡卽不無，先師意未夢見在。住後，僧問：無間中人行甚麽行？師曰：畜生行。曰：畜生復行甚麽行？師曰：無間行。曰：此猶是長生路上人？師曰：汝須知有不共命者。曰：不共甚麽命？師曰：長生氣不常。師乃曰：諸兄弟還識得命麽？欲知命，流泉是命，湛寂是身。千波競涌，是文殊境界。一亘晴空，是普賢牀榻。其次，借一句子是指月，於中事是話月，從上宗門中事，如節度使信旗相似，且如諸方先德，未建許多名目指陳已前，諸兄弟約甚麽體格商量。到這裏不假三寸試話會看，不假耳試采聽看，不假眼試辨白看。所以道：聲前抛不出，句後不藏形。盡乾坤大地都來，是汝當人箇體，向甚麽處安眼耳鼻舌？莫但向意根下圖度作解，盡未來際亦未有休歇分。所以洞山道：擬將心意學玄宗，大似西行却向東。珍重！
問：承古有言，向外紹則臣位，向内紹則王種，是否？師曰：是。曰：如何是外紹？師曰：若不知事極頭，祇得了事，唤作外紹，是爲臣種。曰：如何是内紹？師曰：知向裏許承當擔荷，是爲内紹。曰：如何是王種？師曰：須見無承當底人，無擔荷底人，始得同一色。同一色了，所以借爲誕生，是爲王種。曰：恁麽則内紹亦須得轉？師曰：灼然！有承當擔荷，争得不轉？汝道内紹便是人王種，你且道如今還有紹底道理麽？所以古人道：紹是功，紹了非是功。轉功位了，始唤作人王種。曰：未審外紹還轉也無？師曰：外紹全未知有，且教渠知有。曰：如何是知有？師曰：天明不覺曉。問：如何是外紹？師曰：不借别人家裏事。曰：如何是内紹？師曰：推爺向裏頭。曰：二語之中，那語最親。師曰：臣在門裏，王不出門。曰：恁麽則不出門者，不落二邊。師曰：渠也不獨坐世界，裏紹王種名，外紹王種姓。所以道：紹是功，名臣是偏中正。紹了轉功，名君是正中偏。問：誕生還更知聞也無？師曰：更知聞阿誰？曰：恁麽則莫便是否？師曰：若是，古人爲甚麽道誕生王有父？曰：既有父，爲甚麽不知聞？師曰：同時不識祖。問：古人云：直得不恁麽來者，猶是兒孫。意旨如何？師曰：古人不謾語。曰：如何是來底兒孫？師曰：猶守珎御在。曰：如何是父？師曰：無家可坐，無世可興。問：諸聖間出，祇是箇傳語底人，豈不是和尚語？師曰：是。曰：祇如世尊生下，一手指天，一手指地，云：天上天下，唯我獨尊。爲甚麽唤作傳語底人？師曰：爲他指天指地，所以唤作傳語底人。僧禮拜而退。問：九重無信，恩赦何來？師曰：流光雖徧，閫内不周。曰：流光與閫内相去多少？師曰：緑水騰波，青山秀色。問：人人盡言請益，未審師將何拯濟？師曰：汝道巨嶽還曾乏寸土也無？曰：恁麽則四海參尋，當爲何事？師曰：演若迷頭心自狂。曰：還有不狂者麽？師曰：有。曰：如何是不狂者？師曰：突曉途中眼不開。問：如何是學人自己？師曰：更問阿誰？曰：便恁麽承當時如何？師曰：須彌還更戴須彌。問：祖祖相傳，復傳何事？師曰：釋迦慳，迦葉富。曰：如何是釋迦慳？師曰：無物與人。曰：如何是迦葉富？師曰：國内孟嘗君。曰：畢竟傳底事作麽生？師曰：百歲老人分夜燈。問：諸佛非我道，如何是我道？師曰：我非諸佛。曰：既非諸佛，爲甚麽却立我道？師曰：適來暫唤來，如今却遣出。曰：爲甚麽却遣出？師曰：若不遣出，眼裏塵生。問：一切處覓不得，豈不是聖？師曰：是甚麽聖？曰：牛頭未見四祖時，豈不是聖？師曰：是聖境未忘。曰：二聖相去幾何？師曰：塵中雖有隱形術，争柰全身入帝鄉。問：古人道：因真立妄，從妄顯真。是否？師曰：是。曰：如何是真心？師曰：不雜食是。曰：如何是妄心？師曰：攀緣起倒是。曰：離此二途，如何是本體？師曰：本體不離。曰：爲甚麽不離？師曰：不敬功德天，誰嫌黑暗女。問：盡乾坤都來是箇眼，如何是乾坤眼？師曰：乾坤在裏許。曰：乾坤眼何在？師曰：正是乾坤眼。曰：還照矚也無？師曰：不借三光勢。曰：既不借三光勢，憑何唤作乾坤眼？師曰：若不如是，髑髏前見鬼人無數。問：一筆丹青爲甚麽邈志公真不得？師曰：僧繇却許誌公。曰：未審僧繇得甚麽人證旨，却許誌公？師曰：烏龜稽首須彌柱。問：動容沈古路，身没乃方知。此意如何？師曰：偷佛錢買佛香。曰：學人不會。師曰：不會卽燒香供養本爺孃。師後住泐潭而終，謚大覺禪師。
台州涌泉景欣禪師，泉州人也。自石霜開示而止涌泉。一日，不披袈裟喫飯，有僧問：莫成俗否？師曰：卽今豈是僧邪？彊、德二禪客於路次見師騎牛，不識師。忽曰：蹄角甚分明，争奈騎者不鑒。師驟牛而去。彊、德憩於樹下煎茶。師回，却下牛問曰：二禪客近離甚麽處？彊曰：那邊。師曰：那邊事作麽生？彊提起茶盞。師曰：此猶是這邊事，那邊事作麽生？彊無對。師曰：莫道騎者不鑒好！上堂：我四十九年在這裏，尚自有時走作。汝等諸人莫開大口。見解人多，行解人萬中無一箇。見解言語總要知通，若識不盡，敢道輪回去在。爲何如此？蓋爲識漏未盡。汝但盡却今時，始得成立，亦唤作立中功。轉功就他去，亦唤作就中功，親他去。我所以道，親人不得度，渠不度親人。恁麽譬喻，尚不會薦取渾崙底，但管取性，亂動舌頭。不見洞山道：相續也大難。汝須知有此事。若不知有啼，哭有日在。上堂：拍盲不見佛，開眼遇途人。借問途中事，渠無丈六身。不從五天來，漢地不曾踏。不是張家生，誰云李家子。三人拄一杖、卧一牀，似伊不似伊，拈來搭肩上，爲他十八兒，論不奈伊何。
潭州雲蓋山志元圓淨禪師，遊方時問雲居曰：志元不奈何時如何？居曰：秪爲闍黎功力不到。師不禮拜。直造石霜，亦如前問。霜曰：非但闍黎，老僧亦不柰何！師曰：和尚爲甚麽不奈何？霜曰：老僧若柰何，拈過汝不柰何。師便禮拜。僧問石霜：萬户俱閉卽不問，萬户俱開時如何？霜曰：堂中事作麽生？僧無對。經半年，方始下一轉語曰：無人接得渠。霜曰：道卽太煞道，祇道得八成。曰：和尚又且如何？霜曰：無人識得渠。師知乃禮拜，乞爲舉。霜不肯，師乃抱霜上方丈曰：和尚若不道，打和尚去在！霜曰：得在。師頻禮拜。霜曰：無人識得渠。師於言下頓省。住後，僧問：如何是佛？師曰：黄面底是。曰：如何是法？師曰：藏裏是。問：然燈未出時如何？師曰：昧不得。問：蛇爲甚麽吞却師？師曰：通身色不同。問：如何是衲僧？師曰：參尋訪道。潭州道正表聞馬王，乞師論義，王請師上殿相見。茶罷，師就王乞劔，師握劔問道正曰：你本教中道，恍恍惚惚，其中有物，是何物？杳杳冥冥，其中有精，是何精？道得不斬，道不得卽斬。道正茫然，便禮拜懺悔。師謂王曰：還識此人否？王曰：識。師曰：是誰？王曰：道正。師曰：不是。其道若正，合對得臣僧。此祇是箇無主孤䰟。因兹道士更不紛紜。
潭州谷山藏禪師，僧問：法尚應捨，何況非法？如何是法尚應捨？師曰：空裏撒醍醐。曰：如何是非法？師曰：嵩山道士詐明頭。問：逼迫出來時如何？師曰：還曾拶著汝麽！
潭州中雲蓋禪師，僧問：和尚開堂，當爲何事？師曰：爲汝驢漢。曰：諸佛出世，當爲何事？師曰：爲汝驢漢。問：祖佛未出世時如何？師曰：像不得。曰：出世後如何？師曰：闍黎也須側身始得。問：如何是向上一句？師曰：文殊失却口。曰：如何是門頭一句？師曰：頭上插花子。問：如何是超百億？師曰：超人不得肯。
河中南際山僧一禪師，僧問：幸獲親近，乞師指示。師曰：我若指示，卽屈著汝。曰：教學人作麽生卽是？師曰：切忌是非。問：如何是衲僧氣息？師曰：還曾薰著汝也無？問：同類卽不問，如何是異類？師曰：要頭斫將去！問：如何是法身主？師曰：不過來。問：如何是毗盧師？師曰：不超越。師終于長慶，謚本淨大師。
廬山棲賢懷祐禪師，泉州人也。僧問：如何是五老峯前事？師曰：萬古千秋。曰：恁麽則成絶嗣去也。師曰：躊躇欲與誰。問：自遠趨風，請師激發。師曰：他不憑時。曰：請師憑時。師曰：我亦不换。問：如何是法法無差？師曰：雪上更加霜。上堂：若會此箇事，無有下口處。問：如何是祖師西來意？師曰：井底寒蟾，天中明月。
福州覆船山洪荐禪師，僧問：如何是本來面目？師便閉目吐舌，又開目吐舌。曰：本來有許多面目。師曰：適來見甚麽？僧無語。問：如何是師子？師曰：善哮吼。僧拊掌曰：好手！好手！師曰：青天白日，却被鬼迷。僧作掀禪牀勢，師便打。曰：驢事未去，馬事到來。師曰：灼然作家。僧拂袖便出。師曰：將甌盛水，擬比大洋。問：如何是玄妙？師曰：未問已前。道吾問：久嚮和尚會禪，是否？師曰：蒼天！蒼天！吾近前掩師口，曰：低聲！低聲！師與一掌。吾曰：蒼天！蒼天！師把住曰：得恁麽無禮。吾却與一掌。師曰：老僧罪過！吾拂袖便行。師呵呵大笑曰：早知如是，不見如是。僧參，師便作起勢。僧便出。師曰：闍黎且來人事。僧回作抽坐具勢，師却歸方丈。僧曰：蒼天！蒼天！師曰：龍頭蛇尾。僧近前叉手立。師曰：敗將投王，不存性命。問：抱璞投師，師還接否？師以手拍香臺，僧禮拜。師曰：禮拜則不無，其中事作麽生？僧却拍香臺。師曰：舌頭不出口。師將示寂，三日前令侍者唤第一座來，師卧，出氣一聲，座唤侍者曰：和尚渴，要湯水喫。師乃面壁而卧。臨終令集衆，乃展兩手出舌示之。時第三座曰：諸人，和尚舌根硬也。師曰：苦哉！苦哉！誠如第三座所言，舌根硬去也。言訖而寂，謚紹隆大師。
鼎州德山存德慧空禪師，僧問：如何是一句？師曰：更請問。問：如何是和尚先陁婆？師曰：昨夜三更見月明。
吉州崇恩禪師，僧問：祖意教意是同是别？師曰：少林雖有月，葱嶺不穿雲。問：如何是類？師曰：柰河橋畔嘶聲切，劔樹林中去復來。
石霜暉禪師，僧問：世尊出世，先度五俱輪。和尚出世，先度何人？師曰：總不度。曰：爲甚麽不度？師曰：爲伊不是五俱輪。
郢州芭蕉禪師，僧問：從上宗乘，如何舉唱？師曰：已被人冷眼覷破了。問：不落諸緣，請師直指。師曰：有問有答。問：如何是和尚爲人一句？師曰：祇恐闍黎不問。問：如何是向去底人？師曰：董家稚子聲聲哭。曰：如何是却來底人？師曰：枯木驪龍露爪牙。
潭州肥田慧覺伏禪師，僧問：如何是未出世邊事？師曰：髻中珠未解，石女歛雙眉。曰：出世後如何？師曰：靈龜呈卦兆，失却自家身。問：此地名甚麽？師曰：肥田。曰：宜種甚麽？師便打。師有偈曰：修多好句枉工夫，返本還源是大愚。祖佛不從修證得，縱行玄路也崎嶇。
潭州鹿苑暉禪師，僧問：不假諸緣，請師道。師敲火爐曰：會麽？曰：不會。師曰：瞌睡漢！問：牛頭未見四祖時如何？師曰：如月在水。曰：見後如何？師曰：如水在月。問：祖祖相傳，未審傳箇甚麽？師曰：汝問我，我問汝。曰：恁麽則緇素不分也。師曰：甚麽處去來。
潭州寶蓋約禪師，僧問：寶蓋高高掛，其中事若何？請師言下旨，一句不消多。師曰：寶蓋掛空中，有路不曾通。儻求言下旨，便是有西東。
越州雲門山拯迷寺海晏禪師，僧問：如何是衲衣下事？師曰：如齩硬石頭。問：如何是古寺一爐香？師曰：歷代無人齅。曰：齅者如何？師曰：六根俱不到。問：久嚮拯迷，到來爲甚麽不見拯迷？師曰：闍黎不識拯迷。
湖南文殊禪師，僧問：僧繇爲甚麽貌誌公真不得？師曰：非但僧繇，誌公也貌不得。曰：誌公爲甚麽貌不得？師曰：彩繪不將來。曰：和尚還貌得也無？師曰：我亦貌不得。曰：和尚爲甚麽貌不得？師曰：渠不以苟我顔色，教我作麽生貌？問：如何是密室？師曰：緊不就。曰：如何是密室中人？師曰：不坐上色牛。
鳳翔府石柱禪師遊方時到洞山，時虔和尚垂語曰：有四種人：一人説過佛祖，一步行不得。一人行過佛祖，一句説不得。一人説得行得。一人説不得，行不得。阿那箇是其人？師出衆曰：一人説過佛祖行不得者，祇是無舌不許行。一人行過佛祖一句説不得者，祇是無足不許説。一人説得行得者，祇是函蓋相稱。一人説不得行不得者，如斷命求活。此是石女兒，披枷帶鏁。山曰：闍黎分上作麽生？師曰：該通分上卓卓寧彰。山曰：祇如海上明公秀又作麽生？師曰：幻人相逢，拊掌呵呵。
河中府棲巖山大通院存壽禪師，初講經論，後於石霜之室忘筌。住後，僧問：如何是和尚得力處？師曰：不居無理位，豈坐白牛車。問：蓮華未出水時如何？師曰：汝莫問出水後蓮華事麽？僧無語。師平居罕言，叩之則應。謚真寂禪師。
南嶽玄泰禪師，沉静寡言，未嘗衣帛，時謂之泰布衲。始見德山，陞于堂矣。後謁石霜，遂入室焉。掌翰二十年，與貫休齊己爲友。後居蘭若，曰：金剛臺，誓不立門徒，四方後進依附，皆用交友之禮。嘗以衡山多被山民斬伐燒畬，爲害滋甚，乃作畬山謡曰：畬山兒，畬山兒，無所知。年年斫斷青山嵋。就中最好衡嶽色，杉松利斧摧貞枝。靈禽野鶴無因依，白雲回避青煙飛。猿猱路絶巖崖出，芝朮失根茆草肥。年年斫罷仍再鉏，千秋終是難復初。又道今年種不多，來年更斫當陽坡。國家壽嶽尚如此，不知此理如之何。遠邇傳播，達于九重，有詔禁止。故嶽中蘭若無復延燎，師之力也。將示滅，乃召一僧令備薪蒸，留偈曰：今年六十五，四大將離主。其道自玄玄，箇中無佛祖。不用剃頭，不須澡浴，一堆猛火，千足萬足。端坐垂一足而逝。闍維收舍利，建塔於迎雲亭側。
潭州雲蓋禪師，僧問：佛未出世時如何？師曰：月中藏玉兔。曰：出後如何？師曰：日裏背金烏。問：不可以情測時如何？師曰：無舌童兒機智盡。風穴參，師問：石角穿雲路，携笻意若何？穴曰：紅霞籠玉象，擁嶂照川源。師曰：相隨來也。穴曰：和尚也須低聲。師曰：且坐喫茶。
邵武軍龍湖普聞禪師，唐僖宗太子也。幼不茹葷，長無經世意。僖宗鍾愛之，然百計陶寫，終不能回。中和初，僖宗幸蜀，師斷髮逸遊，人無知者。造石霜，問曰：祖師别傳事，肯以相付乎？霜曰：莫謗祖師。師曰：天下宗旨盛大，豈妄爲之邪？霜曰：是實事那？師曰：師意如何？霜曰：待案山點頭，卽向汝道。師於言下頓省。辭去至邵武城外，見山鬱然深秀，遂撥草，至煙起處，有一苦行居焉。苦行見師至，乃曰：上人當興此。長揖而去。師居十餘年，一日有一老人拜謁，師問：住在何處？至此何求？老人曰：住在此山，然非人，龍也。行雨不職，上天有罰當死，願垂救護。師曰：汝得罪上帝，我何能致力？雖然，可易形來。俄失老人所在，視坐傍有一小蛇。延緣入袖。至暮雷電震山，風雨交作。師危坐不傾，達旦晴霽，垂袖，蛇墮地而去。有頃，老人拜而泣曰：自非大士慈悲，爲血腥穢此山矣，念何以報斯恩。卽穴巖下爲泉，曰：此泉爲他日多衆之設。今號龍湖。邦人聞其事，施財施力，相與建寺，衲子雲趨。師闡化三十餘年，臨示寂聲鐘集衆，説偈曰：我逃世難來出家，宗師指示箇歇處。住山聚衆三十年，尋常不欲輕分付。今日分明説似君，我歛目時齊聽取。安然而逝。塔于本山，謚圓覺禪師。
張拙秀才，因禪月大師指參石霜。霜問：秀才何姓？曰：姓張名拙。霜曰：覓巧尚不可得，拙自何來？公忽有省。乃呈偈曰：光明寂照徧河沙，凡聖含靈共我家。一念不生全體現，六根纔動被雲遮。斷除煩惱重增病，趣向真如亦是邪。隨順世緣無罣礙，湼槃生死等空花。
澧州洛浦山元安禪師，鳳翔麟遊人也。丱年出家，具戒通經論。問道臨濟，後爲侍者。濟嘗對衆美之曰：臨濟門下一隻箭，誰敢當鋒。師蒙印可，自謂已足。一日侍立次，有座主參濟，濟問：有一人於三乘十二分教明得，有一人不於三乘十二分教明得，且道此二人是同是别？主曰：明得卽同，明不得卽别。師曰：這裏是甚麽所在？説同説别？濟顧師曰：汝又作麽生？師便喝。濟送座主回，問師：汝豈不是適來喝老僧者？師曰：是。濟便打。師後辭濟，濟問：甚麽處去？師曰：南方去。濟以拄杖畫一畫，曰：過得這箇便去。師乃喝，濟便打。師作禮而去。濟明日陞堂曰：臨濟門下有箇赤梢鯉魚，摇頭擺尾，向南方去，不知向誰家虀甕裏淹殺。師遊歷罷，直往夾山卓庵，經年不訪夾山。山乃修書，令僧馳往。師接得便坐却，再展手索，僧無對。師便打，曰：歸去舉似和尚。僧回舉似，山曰：這僧若開書，三日内必來。若不開書，斯人救不得也。師果三日後至，見夾山不禮拜，乃當面叉手而立。山曰：雞棲鳳巢，非其同類。出去！師曰：自遠趨風，請師一接。山曰：目前無闍黎，此間無老僧。師便喝。山曰：住！住！且莫草草怱怱。雲月是同，谿山各異。截斷天下人舌頭卽不無，闍黎，爭教無舌人解語？師伫思，山便打，因兹服膺。一日問山：佛魔不到處如何體會？山曰：燭明千里像，闇室老僧迷。又問：朝陽已昇，夜月不現時如何？山曰：龍銜海珠，遊魚不顧。山將示滅，垂語曰：石頭一枝，看看師滅矣。師曰：不然。山曰：何也？師曰：他家自有青山在。山曰：苟如是，卽吾宗不墜矣。暨夾山順世，師抵于涔陽，遇故人因話武陵事。問曰：倐忽數年，何處逃難？師曰：祇在闤闠中。曰：何不向無人處去？師曰：無人處有何難？曰：闤闠中如何逃避？師曰：雖在闤闠中，要且人不識。故人罔測。又問：佛佛相應，祖祖相傳，彼此不垂曲時如何？師曰：野老門前，不話朝堂之事。曰：合譚何事？師曰：未逢别者，終不開拳。曰：有人不從朝堂來，相逢還話會否？師曰：量外之機，徒勞目擊。
師尋之澧陽洛浦山卜築宴處，後遷止朗州蘇谿。四方玄侣，憧憧奔湊。上堂：末後一句始到牢關，鎖斷要津，不通凡聖。尋常向諸人道，任從天下樂欣欣，我獨不肯。欲知上流之士，不將佛祖言教貼在額頭上，如龜負圖，自取喪身之兆。鳳縈金網，趍霄漢以何期。直須旨外明宗，莫向言中取則。是以石人機似汝，也解唱巴歌。汝若似石人，雪曲也應和。指南一路，智者知疏。僧問：瞥然便見時如何。師曰：曉星分曙色，争似太陽輝。又問：恁麽來不立，恁麽去不泯時如何？師曰：鬻薪樵子貴，衣錦道人輕。問：供養百千諸佛，不如供養一箇無心道人。未審百千諸佛有何過？無心道人有何德？師曰：一片白雲横谷口，幾多歸鳥盡迷巢。問：日未出時如何？師曰：水竭滄溟龍尚隱，雲騰碧漢鳳猶飛。問：如何是本來事？師曰：一粒在荒田，不耘苗自秀。曰：若也不耘，莫被草埋却也無？師曰：肌骨異蒭蕘，稊稗終難隱。問：不傷物命者如何？師曰：眼花山影轉，迷者謾彷徨。問：不譚今古時如何？師曰：靈龜無卦兆，空殻不勞鑽。曰：争柰空殻何？師曰：見盡無機所，邪正不可立。曰：恁麽則無棲泊處也。師曰：玄象始於未形，虚勞煩於飾彩。問：龍機不吐霧滋益事如何？師曰：道本無名，不存明暗。曰：不掛明暗底事，又作麽生？師曰：言中易舉，意外難提。問：不生如來家，不坐華王座時如何？師曰：汝道火爐重多少？問：祖意教意，是同是别？師曰：師子窟中無異獸，象王行處絶狐蹤。問：一時舉來時如何？師曰：獻璞不知機，徒勞招刖足。問僧：近離甚處？曰：荆南。師曰：有一人與麽去，還逢麽？曰：不逢。師曰：爲甚不逢？曰：若逢卽頭粉碎。師曰：闍黎三寸甚密。
雲門於江西見其僧，乃問：還有此語否？曰：是。門曰：洛浦倒退三千里。問：行不思議處如何？師曰：青山常舉足，白日不移輪。問：枯盡荒田獨立事如何？師曰：鷺倚雪巢猶可辨，烏投漆立事難分。問：如何是主中賓？師曰：逢人常問路，足下鎮長迷。曰：如何是賓主雙舉？師曰：枯樹無横枝，鳥來難措足。問：終日朦朧時如何？師曰：擲寶混沙中，識者天然異。曰：恁麽則展手不逢師也。師曰：莫將鶴唳悮作鸎啼。問：圓伊三點人皆會，洛浦家風事若何？師曰：雷霆一震，布鼓聲銷。問：正當亭午時如何？師曰：亭午猶虧半，烏沈始得圓。要會箇中意，牛頭尾上安。問：如何是祖師西來意？師曰：颯颯當軒竹，經霜不自寒。僧擬進語，師曰：祇聞風擊響，知是幾千竿。上堂：孫臏收鋪去也，有卜者出來。僧曰：請和尚卜。師曰：汝家爺死。僧無對。問：如何是西來意？師以拂子擊禪牀曰：會麽？曰：不會。師曰：天上忽雷驚宇宙，井底蝦蟇不舉頭。問：如何是佛法大意？師曰：雪覆孤峯峯不白，雨滋石笋笋須生。問：法身無爲，不墮諸數，是否？師曰：惜取眉毛好！曰：如何免得斯咎？師曰：泥龜任你千年，終不解隨雲鶴。曰：直是孫臏，也遭貶剥。師曰：不穿鼻孔底牛，有甚禦處？僧便作牛吼。師曰：這畜生！僧便喝。師曰：掩尾露牙，終非好手。問：萬丈懸崖撒手去，如何免得喪於身時如何？師曰：須彌繫藕絲。曰：是何境界？師曰：刹竿頭上仰蓮心。曰：恁麽則湛湛澄澄去也。師曰：須彌頂上再飜身。曰：恁麽則兢兢切切去也。師曰：空隨媒鴿走，虚喪網羅身。曰：如何得不隨去？師曰：罌鵝缾項小，擬透望天飛。問：露不垂羣木時如何？師曰：有虎鴉須噪，無人鳥不驚。問：撥亂乾坤底人來，師還接否？師竪拂子。僧曰：恁麽則得遇明君去也。師曰：依俙似曲纔堪聽，又被風吹别調中。問：佛魔不到處，如何辨得？師曰：演若頭非失，鏡中認取乖。問：如何是救離生死？師曰：執水苟延生，不聞天樂妙。問：四大從何而有？師曰：湛水無波，漚因風激。曰：漚滅歸水時如何？師曰：不渾不濁，魚龍任躍。問：如何離得生死去？師曰：一念忘機，大虚無玷。問：如何是道？師曰：存機猶滯迹，去杌却通途。問：如何是一大藏教收不得者？師曰：雨滋三草秀，片玉本來輝。問：一毫吞盡巨海，於中更復何言？師曰：家有白澤之圖，必無如是妖怪。問：凝然時如何？師曰：時雷應節，震嶽驚蟄。曰：千般運動，不異箇凝然時如何？師曰：靈鶴翥空外，鈍鳥不離巢。曰：如何？師曰：白首拜少年，舉世人難信。問：諸聖恁麽來，將何供養？師曰：土宿雖持錫，不是婆羅門。問：祖意教意，是同是别？師曰：日月並輪輝，誰家别有路。曰：恁麽則顯晦殊途，事非一概。師曰：但自不亡羊，何須泣歧路。問：學人擬歸鄉時如何？師曰：家破人亡，子歸何處？曰：恁麽則不歸去也。師曰：庭前殘雪日輪消，室内遊塵遣誰掃？乃有偈曰：決志歸鄉去，乘船渡五湖。舉篙星月隱，停棹日輪孤。解纜離邪岸，張帆出正途。到來家蕩盡，免作屋中愚。問：動是法王苗，寂是法王根，根苗卽不問，如何是法王？師舉拂子。僧曰：此猶是法王苗。師曰：龍不出洞，誰人柰何！侍者謂師曰：肇法師制得四輪，甚奇怪。師曰：肇公甚奇怪，要且不見祖師。者無對。問：如何是生機一路？師曰：敲空有響，擊木無聲。
師兩山開法，語播諸方。光化元年八月，誡主事曰：出家之法，長物不留。播種之時，切宜減省。締搆之務，悉從廢停。流光迅速，大道玄深。苟或因循，曷由體悟？雖激勵懇切，衆以爲常，略不相儆。至冬示微疾，亦不倦參請。十二月一日告衆曰：吾非明卽後也。今有一事問汝等：若道這箇是，卽頭上安頭；若道不是，卽斬頭求活。第一座對曰：青山不舉足，日下不挑燈。師曰：是甚麽時節，作這箇語話？時有彦從上座對曰：離此二途，請和尚不問。師曰：未在更道。曰：彦從道不盡。師曰：我不管汝盡不盡。曰：彦從無侍者祇對和尚。師便休。至夜令侍者唤從問曰：闍黎今日祇對，甚有道理。汝合體得先師意。先師道，目前無法，意在目前，不是目前法，非耳目之所到。且道那句是賓，那句是主？若擇得出，分付鉢袋子。曰：彦從不會。師曰：汝合會。曰：彦從實不會。師喝出，乃曰：苦！苦！二日午時，别僧舉前話問師。師曰：慈舟不棹清波上，劔峽徒勞放水鵝。便告寂。
撫州逍遥山懷忠禪師，僧問：不似之句還有人道得否？師曰：或卽五日齋前，或卽五日齋後。問：劔鏡明利，毫毛何惑？師曰：不空罥索。問：洪鑪猛燄，烹鍛何物？師曰：烹佛烹祖。曰：佛祖作麽生烹？師曰：業在其中。曰：唤作甚麽業？師曰：佛力不如。問：四十九年不説一句，如何是不説底句？師曰：隻履西行，道人不顧。曰：莫便是和尚消停處也無！師曰：馬是官馬不用印。問：如何是一老一不老？師曰：三從六義。曰：如何是奇特一句？師曰：坐佛牀，斫佛朴。問：祖與佛阿那箇最親？師曰：真金不肯博，誰肯换泥丸。曰：恁麽則不肯去也！師曰：汝貴我賤。問：懸劔萬年松時如何？師曰：非言可及。曰：當爲何事？師曰：爲汝道話。曰：言外事如何明得？師曰：日久年多筋骨成。問：不敵魔軍，如何證道？師曰：海水不勞杓子舀。問：不住有雲山，常居無底船時如何？師曰：果熟自然香。曰：更請師道。師曰：門前真佛子。曰：學人爲甚麽不見？師曰：處處王老師。
袁州蟠龍山可文禪師，僧問：亡僧遷化向甚麽處去也？師曰：石牛沿古路，日裏夜明燈。問：如何是佛？師曰：癡兒捨父逃。
撫州黄山月輪禪師，福唐許氏子。初謁三峯，機緣靡契。尋聞夾山盛化，乃往叩之。山問：名甚麽？師曰：月輪。山作一圓相，曰：何似這箇？師曰：和尚恁麽語話，諸方大有人不肯在。山曰：闍黎作麽生！師曰：還見月輪麽？山曰：闍黎恁麽道，此間大有人不肯諸方。師乃服膺參訊。一日，夾山抗聲問曰：子是甚麽處人？師曰：閩中人。山曰：還識老僧麽？師曰：和尚還識學人麽？山曰：不然。子且還老僧草鞋錢，然後老僧還子廬陵米價。師曰：恁麽則不識和尚也。未委廬陵米作麽價？山曰：真師子兒，善能哮吼。乃入室受印，依附七年。衆請住黄山。上堂：祖師西來，特唱此事。自是諸人不薦，向外馳求。投赤水以尋珠，就荆山而覓玉。所以道：從門入者，不是家珍。認影迷頭，豈非大錯。僧問：如何是祖師西來意？師曰：梁殿不施功，魏邦絶心迹。問：如何是道？師曰：石牛頻吐三春霧，木馬嘶聲滿道途。問：如何得見本來面目？師曰：不勞懸石鏡，天曉自雞鳴。問：宗乘一句，請師商量。師曰：黄峯獨脱物外秀，年來月往冷颼颼。問：不辨中言，如何指撥？師曰：劔去遠矣，爾方刻舟。問：如何是衲衣下事？師曰：石牛水上卧，東西得自由。問：如何是目前意？師曰：秋風有韻，片月無方。問：如何是學人用心處？師曰：覺户不掩，對月莫迷。問：如何是青霄路？師曰：鶴棲雲外樹，不倦苦風霜。問：過去事如何？師曰：龍叫清潭，波瀾自肅。師於同光二年示寂，塔于院之西北隅。
洛京韶山寰普禪師，有僧到參，禮拜起立。師曰：大才藏拙户。僧過一邊立，師曰：喪却棟梁材。問：如何是韶山境？師曰：古今猿鳥叫，翠色薄煙籠。曰：如何是境中人？師曰：退後看。僧參，師問：莫是多口白頭因麽？因曰：不敢。師曰：有多少口？曰：通身是。師曰：尋常向甚麽處屙？曰：向韶山口裏屙。師曰：有韶山口卽得，無韶山口向甚麽處屙？因無語。師便打。遵布衲訪師，在山下相見。遵問：韶山路向甚麽處去？師以手指曰：嗚！那青青黯黯處去。遵近前把住曰：久嚮韶山，莫便是否？師曰：是卽是。闍黎有甚麽事？遵曰：擬伸一問，師還答否？師曰：看君不是金牙作，争解彎弓射尉遲。遵曰：鳳凰直入煙霄去，誰怕林間野雀兒。師曰：當軒畫鼓從君擊，試展家風似老僧。遵曰：一句迥超千聖外，松蘿不與月輪齊。師曰：饒君直出威音外，猶較韶山半月程。遵曰：過在甚處？師曰：倜儻之辭，時人知有。遵曰：恁麽則真玉泥中異，不撥萬機塵。師曰：魯般門下，徒施巧妙。遵曰：學人卽恁麽，未審師意如何？師曰：玉女夜抛梭，織錦於西舍。遵曰：莫便是和尚家風也無？師曰：耕夫製玉漏，不是行家作。遵曰：此猶是文言，如何是和尚家風？師曰：横身當宇宙，誰是出頭人？遵無語。師遂同歸山，纔人事了，師召近前曰：闍黎有衝天之氣，老僧有入地之謀。闍黎横吞巨海，老僧背負須彌。闍黎按劔上來，老僧掗鎗相待。向上一路，速道！速道！遵曰：明鏡當臺，請師一鑒。師曰：不鑒。遵曰：爲甚不鑒？師曰：水淺無魚，徒勞下釣。遵無對，師便打。僧問：如何是一如相？師曰：鷺飛霄漢白，山遠色深青。問：是非不到處，還有句也無？師曰：有。曰：是甚麽句？師曰：一片白雲不露醜。終後謚無畏禪師。
洪州上藍令超禪師，初住瑞州上藍山，唱夾山之道，學侣俱會。後於洪井創禪苑，還以上藍爲名，化道益盛。僧問：如何是上藍本分事？師曰：不從千聖借，豈向萬機求。曰：祇如不借不求時如何？師曰：不可拈放汝手裏，得麽？問：鋒前如何辨的？師曰：鋒前不露影，莫向舌頭尋。問：如何是無舌人唱歌？師曰：韻震青霄，宫商不犯。問：二龍争珠，誰是得者？師曰：其珠徧地，目覩如泥。問：善財見文殊後，爲甚却往南方？師曰：學憑入室，知乃通方。曰：爲甚麽彌勒却遣見文殊？師曰：道廣無涯，逢人不盡。至唐大順正月初，告衆曰：吾本約住此十年，今化事既畢，當卽行矣。齋畢聲鍾，端坐長往。謚元真禪師。
鄆州四禪禪師，僧問：古人有請不背，今請和尚入井，還去也無？師曰：深深無别源，飲者消諸患。問：如何是和尚家風？師曰：會得底人意，須知月色寒。問：諸佛未出世時如何？師曰：王宫絶消息。曰：出世後如何？師曰：榮枯各不同。
太原海湖禪師，因有人請灌頂三藏供養，敷坐訖，師乃就彼位坐。時有雲涉座主問曰：和尚甚麽年行道？師曰：座主近前來！涉近前，師曰：祇如憍陳如是甚麽年行道？涉茫然。師喝曰：這尿牀鬼！問：和尚院内人何太少，定水院人何太多？師曰：草深多野鹿，巖高獬豸稀。問：如何是無問而自答？師曰：松韻琴聲響。
嘉州白水禪師，僧問：如何是西來意？師曰：四溟無窟宅，一滴潤乾坤。問：曹溪一路，合譚何事？師曰：澗松千載鶴來聚，月中香桂鳳凰歸。問：如何是此經？曰：抛梭石女遼空響，海底泥牛夜叫頻。
鳳翔府天蓋山幽禪師，僧問：如何是天蓋水？師曰：四海滂沲，不犯涓滴。問：學人擬看經時如何？師曰：既是大商，何求小利。問：對境不動時如何？師曰：邊方雖有令，不是太平年。
蘄州三角山令珪禪師，初參清平，平問：來作麽？師曰：來禮拜。平曰：禮拜阿誰？師曰：特來禮拜和尚。平咄曰：這鈍根阿師！師乃禮拜。平以手斫師頸一下，從此領旨。住後，僧問：如何是佛？師曰：明日來，向汝道。如今道不得！
投子感温禪師，僧問：師登寶座，接示何人？師曰：如月赴千溪。曰：恁麽則滿地不虧也。師曰：莫恁麽道。問：父不投，爲甚麽却投子？師曰：豈是别人屋裏事。曰：父與子還屬功也無？師曰：不屬。曰：不屬功底如何？師曰：父子各自脱。曰：爲甚麽如此？師曰：汝與我會。師遊山見蟬蜕，侍者問曰：殻在這裏，蟬向甚麽處去也？師拈殻就耳畔摇三五下，作蟬聲。侍者於是開悟。
福州牛頭微禪師，上堂：三世諸佛，用一點伎倆不得。天下老師口似匾擔，諸人作麽生？大不容易，除非知有，餘莫能知。僧問：如何是和尚家風？師曰：山畬脱粟飯，野菜澹黄虀。曰：忽遇上客來，又作麽生？師曰：喫卽從君喫，不喫任東西。問：不問驪龍頷下珠，如何識得家中寶？師曰：忙中争得作閑人。
西川青城香山澄照禪師，僧問：諸佛有難，向火燄裏藏身，未審衲僧有難，向甚麽處藏身？師曰：水精甕裏著波斯。問：如何是初生月？師曰：大半人不見。
陝府天福禪師，僧問：如何是佛法大意？師曰：黄河無滴水，華嶽總平沉。
興元府中梁山遵古禪師，僧問：空劫無人能問法，卽今有問法何安？師曰：大悲菩薩甕裏坐。問：如何是祖師西來意？師曰：道士擔漏巵。
襄州谷隱禪師，僧問：如何是不觸白雲機？師曰：鶴帶鵶顔，浮生不棄。
安州九𡽀山禪師，僧問：遠聞九𡽀，及乎到來，祇見一𡽀。師曰：闍黎祇見一𡽀，不見九𡽀。曰：如何是九𡽀？師曰：水急浪花麄。
幽州盤山禪師，僧問：如何出得三界？師曰：在裏頭來多少時邪？曰：如何出得？師曰：青山不礙白雲飛。問：承教有言，如化人煩惱，如石女兒，此理如何？師曰：闍黎直如石女兒去。
九𡽀敬慧禪師，僧問：解脱深坑，如何過得？師曰：不求過。曰：如何過得？師曰：求過亦非。
東京觀音院巖俊禪師者，邢臺廉氏子。初參祖席，徧歷衡、廬、岷、蜀。嘗經鳳林深谷，欻覩珍寶發現，同侣相顧，意將取之。師曰：古人鉏園，觸黄金若瓦礫。待吾菅覆頂，須此供四方僧。言訖捨去。謁投子。子問：昨夜宿何處？師曰：不動道場。子曰：既言不動，曷由至此？師曰：至此豈是動邪？子曰：元來宿不著處。投子默許之。尋住觀音，衆常數百。周高祖、世宗二帝潛隱時，每登方丈，必施禮。及卽位，特賜紫衣，署淨戒大師。示寂垂誡門人訖，怡顔合掌而逝。
濠州思明禪師，在衆時，僧問：如何是上座沙彌童行？師曰：諾。問：如何是清淨法身？師曰：屎裏蛆兒，頭出頭没。
鳳翔府招福禪師，僧問：東牙烏牙皆出隊，和尚爲甚麽不出隊？師曰：住持各不同，闍黎争得怪。靑原下六世潭州谷山有緣禪師，僧問：竛竮之子如何得歸向？師曰：會人路不通。曰：恁麽則無奉重處也。師曰：我道你鉢盂落地拈不起。問：一撥便轉時如何？師曰：野馬走時鞭轡斷，石人拊掌笑呵呵。
潭州龍興禪師，僧問：一撥便轉時如何？師曰：根不利。問：得坐披衣時如何？師曰：不端嚴。曰：爲甚麽不端嚴？師曰：不從修證得。問：如何是道中人？師曰：終日寂攢眉。問：文不加點時如何？師曰：無目童兒不出户。問：賓主未分時如何？師曰：雙陸盤中不喝彩。曰：分後如何？師曰：骰子不曾抛。
潭州伏龍山禪師，第一世僧問：攪長河爲酥酪，變大地作黄金時如何？師曰：臂長衫袖短。問：隨緣認得時如何？師曰：雪内牡丹花。問：如何是祖師西來意？師曰：你得恁麽不識痛痒！
京兆白雲善藏禪師，僧問：如何是和尚深深處？師曰：矮子渡深谿。問：赤脚時如何？師曰：何不脱却。問：如何是法法不生？師曰：萬類千差。曰：如何是法法不滅？師曰：縱横滿目。
潭州伏龍山禪師，僧問：攪長河爲酥酪，變大地作黄金時如何？師曰：臂長衫袖短。問：隨緣認得時如何？師曰：雪内牡丹花。問：如何是祖師西來意？師曰：你得恁麽不識痛痒！
伏龍山禪師，僧問：隨緣認得時如何？師曰：汝道興國門樓高多少？問：子不譚父德時如何？師曰：闍黎且低聲。
陝府龍峻山禪師，僧問：如何是不知善惡底人？師曰：千聖近不得。曰：此人還知有向上事也無？師曰：不知。曰：爲甚麽不知？師曰：不識善惡，説甚麽向上事。曰：畢竟如何？師曰：不見道犴𤞞。問：如何是佛向上人？師曰：不帶容。問：凡有展拓盡落今時，不展拓時如何？師曰：不展，不展。曰：畢竟如何？師曰：不拓！不拓！
伏龍山和尚，僧問：行盡千山路，玄機事若何？師曰：鳥道不曾棲。問：既是師，爲甚却無位次？師曰：古今排不出，三際豈能安？曰：恁麽則某甲隨手去也。師曰：春風吹柳絮，往復幾時休？問：如何是真際？師曰：曠劫無異，不存階級。
新羅國清院禪師，僧問：奔馬争毬，誰是得者？師曰：誰是不得者？曰：恁麽則不在争也。師曰：直得不争，亦有過在。曰：如何免得此過？師曰：要且不曾失。曰：不失處如何鍛鍊？師曰：兩手捧不起。
洪州泐潭神黨禪師，僧問：四威儀中如何辨主？師曰：正遇寶峯不脱鞋。問：如何是佛法大意？師曰：虚空駕鐵船，岳頂浪滔天。
袁州南源行修慧觀禪師，亦曰光睦。僧問：如何是南源境？師曰：幾處峯巒猿鳥叫，一帶平川遊子迷。問：如何是南源深深處？師曰：衆人皆見。曰：恁麽則淺也。師曰：也是兩頭摇。問：有口談不得，無心未見伊時如何？師曰：古洞有龍吟不出，巖前木馬喊無形。
泐潭明禪師一日下到客位，衆請師歸方丈。師曰：道得卽去。時牟和尚對曰：大衆請。師乃上法堂。僧問：非思量處識情難測時如何？師曰：我不欲違古人。曰：不違古人意作麽生？師曰：也合消得汝三拜。僧問：碓擣磨磨，不得忘却，此意如何？師曰：虎口裏活雀兒。問：定慧不生時如何？師曰：鐵牛草上卧，昏昏不舉頭。問：如何是道者？師曰：毛𣯶𣯶地。曰：如何是道者家風？師曰：佛殿前逢尊者。問：如何是和尚終日事？師曰：鉢盂裏無折筋。曰：如何是沙門日用事？師曰：轟轟不借萬人機。
吉州禾山禪師，僧問：如何是祖師西來意？師曰：杉樹子。問：文殊以何爲師？師曰：風筝有韻真堪聽，聽得由來曲不成。
泐潭延茂禪師，僧問：如何是古佛心？師曰：終不道土木瓦礫是。問：日落西山去，林中事若何？師曰：庭前花盛發，室内不知春。問：如何是閉門造車？師曰：失却斑猫兒。曰：如何是出門合轍？師曰：坐地到長安。問：如何是和尚正主？師曰：畫鼓連槌響，耳畔不聞聲。
洪州鳳棲同安院常察禪師，僧問：如何是鳳棲家風？師曰：鳳棲無家風。曰：既是鳳棲，爲甚麽無家風？師曰：不迎賓，不待客。曰：恁麽則四海參尋，當爲何事？師曰：盤飣自有旁人施。問：如何是鳳棲境？師曰：千峯連岳秀，萬嶂不知春。曰：如何是境中人？師曰：孤巖倚石坐，不下白雲心。問：祖意教意，是同是别？師曰：鐵狗吠石牛，幻人看月色。問：如何是披毛戴角底人？師曰：蓑衣箬笠賣黄金，幾箇相逢不解唤？問：學人未曉時機，乞師指示。師曰：參差松竹煙籠薄，重疊峯巒月上遲。僧擬進語，師曰：劔甲未施，賊身已露。僧曰：何也？師曰：精陽不剪霜前竹，水墨徒誇海上龍。僧遶禪牀而出。師曰：閉目食蝸牛，一場酸澁苦。問：返本還源時如何？師曰：蟭蟟雖脱殼，不免抱寒枝。問：如何是猛利底人？師曰：石牛步步吼深潭，紙馬聲聲火中叫。新到持錫遶師三匝，振錫一下曰：凡聖不到處，請師道。師鳴指三下。僧曰：同安今日嚇得忘前失後。師曰：闍黎發足何處？僧珍重便出。師曰：五湖衲子，一錫禪人，未到同安，不妨疑着。僧回首，曰：遠聞不如近見。師曰：貪他一盃酒，失却滿船魚。問：如何是大没慚愧底人？師曰：老僧見作這業次。問：如何是祖師西來意？師曰：犀因翫月紋生角，象被雷驚花入牙。問：如何是向去底人？師曰：寒蟬抱枯木，泣盡不回頭。曰：如何是却來底人？師曰：火裏蘆花秀，逢春恰似秋。曰：如何是不來不去底人？師曰：石羊遇石虎，相看早晚休。座主問：三乘十二分教，某甲粗知，未審和尚説何法示人？師曰：我説一乘法。曰：如何是一乘法？師曰：幾般雲色出峯頂，一樣泉聲落檻前。曰：不問這箇，如何是一乘法？師曰：你不妨靈利。翫月次，謂僧曰：奇哉！奇哉！星明月朗，足可觀瞻，豈異道乎？僧曰：如何是道？師曰：汝試道看。曰：彼自無瘡，勿傷之也。師曰：負笈攻文，不閑弓矢。問僧：近離何處？曰：江西。師曰：江西法道何似此間？曰：賴遇問著某甲，若問别人，則禍生也。師曰：老僧適來造次。曰：某甲不是嬰兒，徒用止啼黄葉。師曰：傷鼈恕龜，殺活由我。問僧：甚處來？曰：五臺。師曰：還見文殊麽？僧展兩手。師曰：展手頗多，文殊誰覩？曰：氣急殺人。師曰：不覩雲中鴈，焉知沙塞寒。問：遠趨丈室，乞師一言。師曰：孫臏門下，徒話鑽龜。曰：名不浪得。師曰：喫茶去！僧便珍重。師曰：雖得一場榮，刖却一雙足。師看經次，有僧來問訊。師曰：古佛今佛，皆無别理。曰：和尚如何？師打一掌。僧曰：如是！如是！師曰：這風顛漢。曰：今古皆然。師曰：擬欲降龍，却逢死虎。曰：同安甚生光彩。師曰：守株停舶，非汝而誰？曰：和尚聻！師曰：胡羊往楚，抱屈而歸。師問僧：眼界無光，如何得見？曰：北斗東轉，南斗西移。師曰：夫子入太廟。曰：與麽則同安門下，道絶人荒去也。師曰：横抱孾孩，擬彰皇簡。師聞鵲聲，謂衆曰：喜鵲鳴寒檜，心印是渠傳。僧出問曰：何别？師曰：衆中有人在。曰：同安門下，道絶人荒？師曰：胡人飲乳，返怪良醫。曰：休！休！師曰：老鶴入枯池，不見魚蹤跡。
洪州泐潭匡悟禪師，僧問：如何是直截一路？師曰：恰好消息。曰：還通向上事也無？師曰：魚從下過。問：幽關未度，信息不通時如何？師曰：客路如天遠，侯門似海深。問：香煙馥郁，大張法筵，從上宗乘，如何舉唱？師曰：莫錯舉似人。曰：恁麽則總應如是。師曰：還是没交涉。問：六葉芬芳，師傳何葉？師曰：六葉不相續，花開果不成。曰：豈無今日事？師曰：若是今日卽有。曰：今日事如何？師曰：葉葉連枝秀，花開處處芳。
吉州禾山無殷禪師，福州吴氏子。七歲從雪峯出家，依年受具。謁九峯，峯問：汝遠遠而來，暉暉音袞隨衆，見何境界而可修行？由何徑路而能出離？師曰：重昏廓闢，盲者自盲。峯乃許入室。後住禾山，學徒濟濟，諸方降歎。江南李氏召而問曰：和尚何處來？師曰：禾山來。曰：山在甚麽處？師曰：人來朝鳳闕，山嶽不曾移。國主重之，命居楊州祥光院。復乞入山，以翠巖而棲止焉。時上藍亦虚其室，命師來往闡化，號澄源禪師。僧問：學人乍入叢林，乞師指示。師曰：於汝不惜。問：仰山插鍬意旨如何？師曰：汝問我。，曰：玄沙踏倒鍬又作麽生？師曰：我問汝。曰：未辨其宗，如何體悉？師曰：頭大尾尖。問：咫尺之間，爲甚麽不覩師顔？師曰：且與闍黎道一半。曰：爲甚麽不全道？師曰：盡法無民。曰：不怕無民，請師盡法。師曰：推倒禾山也！問：習學謂之聞，絶學謂之鄰，過此二者，謂之真過。如何是真過？師曰：禾山解打皷。曰：如何是真諦？師曰：禾山解打皷。問：卽心卽佛則不問，如何是非心非佛？師曰：禾山解打皷。曰：如何是向上事？師曰：禾山解打皷。問：萬法齊興時如何？師曰：禾山解打皷。問：如何是古佛心？師曰：世界崩陷。曰：爲甚如此？師曰：寧無我身。問：尊者撥眉擊目，視育王時如何？師曰：卽今也恁麽。曰：學人如何領會？師曰：莫非摩利支山。問：摩尼寶殿有四角，一角常露，如何是露底角？師舉手曰：汝打我。復曰：汝還會麽？曰：不會。師曰：汝争解打得我？問：如何是西來意？師曰：撲破著。問：已在紅爐，請師烹鍊。師曰：槌下成器。曰：恁麽則烹鍊去也！師曰：池州和尚。問：四壁打禾，中間剗草。和尚赴阿那頭？師曰：甚麽處不赴。曰：恁麽則同於衆去也。師曰：小師弟子。建隆元年二月示微疾，三月二日辭衆，乃曰：後來學者未識禾山，卽今識取。珍重！言訖而寂。謚法性禪師。
洪州泐潭牟禪師，僧問：如何是學人著力處？師曰：正是著力處。上堂，僧問：百丈捲席意旨如何？師曰：珍重！便下座。
台州六通院紹禪師，一日，涌泉問：甚麽處去來？師曰：燒畬來。泉曰：火後事作麽生？師曰：鐵蛇鑽不入。住後，僧問：不出咽喉脣吻事如何？師曰：待汝一钁劚斷巾子山，我亦不向汝道。問：南山有一毒蛇，如何近得？師曰：非但闍黎，千聖亦近不得。人問：承聞南方有一劍話，如何是一劔？師曰：不當鋒。曰：頭落又作麽生？師曰：我道不當鋒，有甚麽頭？其人禮謝而去。問：父母未生時，那人何處立？師曰：卦兆未興，孫臏失筭。問：如何是大千頂？師曰：不與衆峯齊。師休夏，入天台山華頂峯晦迹，莫知所終。
潭州雲蓋山志罕禪師，僧問：如何是須彌頂上浪滔天？師曰：文殊正作閙。曰：如何是正位中事？師曰：不向機前展大悲。問：如何是那邊人？師曰：鋒前不露影，句後覔無蹤。
新羅國卧龍禪師，僧問：如何是大人相？師曰：紫羅帳裏不垂手。曰：爲甚麽不垂手？師曰：不尊貴。問：十二時中如何用心？師曰：猢猻喫毛蟲。問：如何是潭中意？師曰：絲綸垂不到，磻溪謾放鈎。曰：如何是潭外事？師曰：日裏金烏叫，蟾中玉兔驚。
彭州天台燈禪師，僧問：古佛向甚麽處去也？師曰：中央甲第高，歲歲出靈苗。問：古鏡未磨時如何？師曰：不施功。曰：磨後如何？師曰：不照燭。問：如何是佛？師曰：紅蓮座上，不覩天冠。
新羅國瑞巖禪師，僧問：黑白兩亡開佛眼時如何？師曰：恐你守内。問：如何是誕生王子？師曰：深宫引不出。曰：如何是朝生王子？師曰：宫中不列位。曰：如何是末生王子？師曰：處處無標的，不展萬人機。
新羅國百巖禪師，僧問：如何是禪？師曰：古塚不爲家。曰：如何是道？師曰：徒勞車馬迹。曰：如何是教？師曰：貝葉收不盡。
新羅國大嶺禪師，僧問：古人道，祇到潼關便卽休。會了便休，未會便休？師曰：祇爲迷途中活計。曰：離却迷途，還得其中活計也無？師曰：體卽得，當卽不得。曰：既是體得，爲甚麽當不得？師曰：體是甚麽人分上事？曰：其中事如何？師曰：不作尊貴。問：如何是一切處清淨？師曰：截瓊枝寸寸是寶，析旃檀片片皆香。問：如何是用中無礙？師曰：一片白雲繚亂飛。
潭州雲蓋山證覺景禪師，僧問：國土晏清，功歸何處？師曰：銀臺門下不展賀。曰：轉功無位時如何？師曰：王家事宛然。曰：如何是閫外底事？師曰：畫皷聲終後，將軍不點頭。
吉州禾山師陰禪師，僧問：王子未來登，誰人當治化？師曰：閫外不行邊塞令，將軍自致太平年。曰：恁麽則治化之功猶不當。師曰：亦有當。曰：如何是當？師曰：十方國土盡屬於王。問：久久尋源，爲甚麽不見？師曰：爲步數太多。曰：恁麽則不覓去也。師曰：還同避溺而投火。問：如何是佛？師曰：承當者不是好手。
幽州柘溪從實禪師，僧問：如何是道？師曰：箇中無紫皂。曰：如何是禪？師曰：不與白雲連。師問：僧作甚麽來？曰：親近來。師曰：任你白雲朝嶽頂，争柰青山不展眉。
蘄州烏牙山彦賓禪師，僧問：未作人身已前，作甚麽來？師曰：三脚石牛坡上走，一枝瑞草目前分。問：疋馬單鎗直入時如何？師曰：饒你雄信解拈鎗，猶較秦王百步在。問：久戰沙場，爲甚麽功名不就？師曰：雙鵰隨箭落，李廣不當名。問：百步穿楊，中的者誰？師曰：將軍不上便橋，金牙徒勞拈筈。問：螮蝀飲雲根時如何？師曰：金輪天子下閻浮，鐵縵頭上金花異。曰：正當恁麽時如何？師曰：當今不坐靈明殿，畫皷休停八佾音。
鳳翔府青峯傳楚禪師，涇州人也。一日，洛浦問曰：院主去甚麽處來？師曰：掃雪來。浦曰：雪深多少？師曰：樹上總是。浦曰：得卽得，汝向後住箇雪窟定矣。後訪白水，水曰：見説洛浦有生機一路，是否？師曰：是。水曰：止却生路，向熟路上來。師曰：生路上死人無數，熟路上不著活漢。水曰：此是洛浦底，你底作麽生？師曰：非但洛浦，夾山亦不柰何。水曰：夾山爲甚麽不柰何？師曰：不見道生機一路。住後，僧問：佛魔未現，向甚麽處應？師曰：諸上座聽祇對。問：大事已明，爲甚麽也如喪考妣？師曰：不得春風花不開，及至花開又吹落。問：如何是一色？師曰：全無一滴水，浪激似銀山。問：如何是臨機一句？師曰：便道將來。曰：請和尚道。師曰：穿過髑髏，不知痛痒。問：如何是明了底人一句？師曰：駿馬寸步不移，鈍鳥昇騰出路。
京兆府永安院善静禪師，郡之王氏子。母夢金像，覺而有娠。師幼習儒學，博通羣言。年二十七，忽厭浮幻，潛詣終南山禮廣度禪師披削。唐天復中，南謁洛浦，浦器之，容其入室。乃典園務，力營衆事。一日，有僧辭浦，浦曰：四面是山，闍黎向甚麽處去？僧無對。浦曰：限汝十日，下語得中，卽從汝去。其僧經行冥搜，偶入園中。師問曰：上座既是辭去，今何在此？僧具陳所以，堅請代語。師曰：竹密豈妨流水過，山高那阻野雲飛。其僧喜踊。師屬之曰：不得道是某甲語。僧遂白浦。曰：誰語？曰：某甲語。浦曰：非汝語。僧具言園頭見教。浦至晚，上堂謂衆曰：莫輕園頭，他日座下有五百人在。後住永安，衆餘五百，果符洛浦之記。僧問：知有道不得時如何？師曰：知有箇甚麽？曰：不可無去也。師曰：恁麽則合道得。曰：道卽不無，争柰語偏。師曰：水凍魚難躍，山寒花發遲。問：如何是和尚家風？師曰：木馬背斜陽，入草無蹤跡。問：如何是一色？師曰：易分雪裏粉，難辨墨中煤。問：如何是衲衣向上事？師曰：龍魚不出海，水月不吞光。問：不可以智知，不可以識識時如何？師曰：鶴鷺並頭蹋雪睡，月明驚起兩遲疑。問：牛頭未見四祖時如何？師曰：異境靈松，覩者皆羡。曰：見後如何？師曰：葉落已枝摧，風來不得韻。問：如何得生如來家？師曰：披衣望曉，論劫不明。曰：明後如何？師曰：一句不可得。曰：如何是不坐如來座？師曰：抱頭石女歸來晚，祇園會裏没蹤由。師往遊僰道，避昭宗蒙塵之亂，以漢開運丙午年冬，鳴犍椎集僧，囑累入方丈，東向右脇而化。謚淨悟禪師。
鄧州中度禪師，僧問：海内不逢師，如何是寰中主？師曰：金雞常報曉，時人自不聞。問：如何是暗中明鏡？師曰：昧不得。曰：未審照何物？師曰：甚麽物不照。問：如何是實際理地不受一塵，佛事門中不捨一法？師曰：真常塵不染，海納百川流。曰：請和尚離聲色外答。師曰：木人常對語，有性不能言。
嘉州洞谿戒定禪師，初問洛浦：月樹無枝長覆蔭，請師直指妙玄微。浦曰：森羅秀處，事不相依。渌水千波，孤峯自異。師於是領旨。住後，僧問：蛇師爲甚麽被蛇吞？師曰：幾度扣門招不出，將身直入裏頭看。有官人問：既是清淨伽藍，爲甚打魚鼓？師曰：直須打出青霄外，免見龍門點額人。
京兆府卧龍禪師，僧問：杲日符天際，珠光照舊都。浦津通法海，今日意何如？師曰：寶劔揮時，豈該明暗！
泉州福清院師巍通玄禪師，僧問：枝分夾嶺，的紹逍遥，寶座既登，法雷請震。師曰：逍遥迥物外，物外霞不生。問：如何是西來的的意？師曰：立雪未爲勞，斷臂方爲的。曰：恁麽則一華開五葉，芬芳直至今。師曰：因圓三界外，果滿十方知。
京兆府白雲無休禪師，僧問：路逢猛虎，如何降伏？師曰：歸依佛法。僧問：如何是白雲境？師曰：月夜樓邊海客愁。
廬山永安淨悟禪師，僧問：如何是出家底事？師曰：萬丈懸崖撒手去。曰：如何是不出家底事？師曰：迥殊雪嶺安巢節，有異許由挂一瓢。問：六門不通，如何達信？師曰：闍黎外邊與誰相識？問：脱籠頭、卸角䭾來時如何？師曰：换骨洗腸投紫塞，鴈門切忌更銜蘆。問：從上諸聖將何示人？師曰：有異祖龍行化節，迥超棲鳳越揚塵。問：如何是解作客底人？師曰：寶御珍裝猶尚棄，誰能歷劫傍他門？問：如何是西來意？師曰：海底泥牛吼，雲中木馬嘶。問：衆手淘金，誰是得者？師曰：黄帝不曾遊赤水，神珠罔象也虚然。問：雪覆蘆華時如何？師曰：雖則冱凝呈瑞色，太陽暉後却迷人。
袁州木平山善道禪師，初謁洛浦，問：一漚未發已前，如何辨其水脉？浦曰：移舟諳水脉，舉棹别波瀾。師不契。乃參蟠龍，語同前問。龍曰：移舟不别水，舉棹卽迷源。師從此悟入。僧問：如何是西來意？師曰：石羊頭子向東看。問：如何是正法眼？師曰：拄杖孔。問：如何是不動尊？師曰：浪浪宕宕。問：如何是木平一句？師曰：畐塞虚空。曰：畐塞虚空卽不問，如何是一句？師便打。凡有新到，未許參禮，先令運土三擔，而示偈曰：南山路側東山低，新到莫辭三轉泥。嗟汝在途經日久，明明不曉却成迷。師肉髻螺紋，金陵李氏嚮其道譽，迎請供養，待以師禮。嘗問：如何是木平？師曰：不勞斤斧。曰：爲甚麽不勞斤斧？師曰：木平。法眼禪師有偈贈曰：木平山裏人，貌古言復少。相看陌路同，論心秋月皎。壞衲線非蠶，助歌聲有鳥。城闕今日來，一漚曾已曉。滅後，門人建塔，謚真寂禪師。
崇福志禪師，僧問：供養百千諸佛，不如供養一無心道人。未審諸佛有何過？無心道人有何德？師曰：雪深宜近火，身煖覺春遲。問：貧子獻珠時如何？師曰：甚麽處得來？問：如何是道？師曰：回車有分。
陝府龍溪禪師，上堂，僧問：如何是無縫塔？師曰：百寶莊嚴今已了，四門開豁幾多時。師乃曰：直饒説似箇無縫塔，也不免老僧下箇橛，作麽生免得去？衆無對。師曰：下去！
郢州桐泉山禪師參黄山，山問：天門一合，十方無路。有人道得，擺手出漳江。師曰：蟄户不開，龍無龍句。山曰：是你恁麽道。師曰：是卽直言是，不是直言不是。山曰：擺手出漳江。山復問：卞和到處荆山秀，玉印從他天子傳時如何？師曰：靈鶴不於林下憩，野老不重太平年。山深肯之。住後，僧問：如何是相傳底事？師曰：龍吐長生水，魚吞無盡漚。曰：請師挑剔。師曰：攂皷轉船頭，棹穿波裏月。
潭州文殊禪師，僧問：如何是祝融峯前事？師曰：巖前瑞草生。問：仁王登位，萬姓霑恩。和尚出世，有何祥瑞？師曰：萬里長沙駕鐵船。問：如何是本爾莊嚴？師曰：菊花原上景，行人去路長。
耀州密行禪師，僧問：密室之言，請師垂示。師曰：南方水闊，北地風多。曰：不會，乞師再指。師曰：鳥棲林麓易，人出是非難。
襄州鷲嶺善本禪師，浴次，僧問：和尚是離垢人，爲甚麽却浴？師曰：定水湛然滿，浴此無垢人。問：祖意教意，是同是别？師曰：鷲嶺峯上，青草參天，鹿野苑中，狐兔交横。
澧州藥山禪師，上堂：夫學般若菩薩，不懼得失，有事近前。時有僧問：藥山祖裔，請師舉唱。師曰：萬機挑不出。曰：爲甚麽萬機挑不出？師曰：他緣岸谷。問：如何是藥山家風？師曰：葉落不如初。問：法雷哮吼時如何？師曰：宇宙不曾震。曰：爲甚麽不曾震？師曰：徧地娑婆，未嘗哮吼。曰：不哮吼底事如何？師曰：闔國無人知。
衡嶽南臺寺藏禪師，僧問：遠遠投師，請師一接。師曰：不隔户。問：如何是南臺境？師曰：松韻拂時石不點，孤峯山下壘難齊。曰：如何是境中人？師曰：巖前栽野菓，接待往來賓。曰：恁麽則謝師供養。師曰：怎生滋味？問：如何是法堂？師曰：無壁落。問：不顧諸緣時如何？師良久。
潭州雲蓋山證覺禪師，僧問：如何是和尚家風？師曰：四海不曾通。問：如何是一塵含法界？師曰：通身體不圓。曰：如何是九世刹那分？師曰：繁興不布彩。問：如何是宗門中的的意？師曰：萬里胡僧，不入波瀾。
安州大安山興古禪師，僧問：亡僧遷化，向甚麽處去也？師曰：昨夜三更拜南郊。問：維摩默然，意旨如何？師曰：黯黑石牛兒，超然不出户。問：如何是那邊事？師曰：黑漆牧童不展手，銀籠鶴畔野雲飛。
蘄州烏牙山行朗禪師，僧問：未作人身已前作甚麽來？師曰：海上石牛歌三拍，一條紅線掌間分。問：迦葉上行衣，何人合得披？師曰：天然無相子，不掛出塵衣。
西川靈龕禪師，僧問：如何是諸佛出身處？師曰：出處非干佛，春來草自青。問：碌碌地時如何？師曰：試進一步看。
京兆府紫閣山端己禪師，僧問：四相俱盡，立甚麽爲真？師曰：你甚麽處去來？問：渭水正東流時如何？師曰：從來無間斷。
房州開山懷晝禪師，僧問：作何行業，卽得不違於千聖？師曰：妙行無倫匹，情玄體自殊。問：有耳不臨清水洗，無心誰爲白雲幽時如何？師曰：無木掛千金。曰：掛後如何？師曰：杳杳人難辨。問：如何是塵中師？師曰：荆棘林中隨處到，旃檀林裏任縱横。問：如何是祖師西來意？師曰：月隱澄潭，金輝正午。
幽州傳法禪師，僧問：教意祖意，是同是别？師曰：華開金線秀，古洞白雲深。問：别人爲甚麽徒弟多，師爲甚麽無徒弟？師曰：海島龍多隱，茅茨鳳不棲。
益州淨衆寺歸信禪師，僧問：蓮華未出水時如何？師曰：菡萏滿池流。曰：出水後如何？師曰：葉落不知秋。問：不假浮囊，便登巨海時如何？師曰：紅觜飛超三界外，緑毛也解道煎茶。問：如何是自在底人？師曰：劔樹霜林去便行。曰：如何是不自在底人？師曰：釋迦在闍黎後。
青峰山清勉禪師，僧問：久醖蒲萄酒，今日爲誰開？師曰：飲者方知。問：如何是祖師西來意？師曰：耨池無一滴，四海自滔滔。
太宗皇帝一日幸相國寺，見僧看經，問曰：是甚麽經？僧曰：仁王經。帝曰：既是寡人經，因甚却在卿手裏？僧無對。幸開寶塔，問僧：卿是甚人？對曰：塔主。帝曰：朕之塔爲甚麽卿作主？僧無對。一日，因僧朝見，帝問：甚處來？對曰：廬山卧雲庵。帝曰：朕聞卧雲深處不朝天，爲甚到此？僧無對。僧入對次，奏曰：陛下還記得麽？帝曰：甚處相見來？奏曰：靈山一别，直至如今。帝曰：卿以何爲驗？僧無對。京寺回禄，藏經悉爲煨燼。僧欲乞宣賜，召問：昔日摩騰不燒，如今爲甚却燒？僧無對。帝嘗夢神人報曰：請陛下發菩提心。因早朝宣問左右街：菩提心作麽生發？街無對。智寂大師進三界圖，帝問：朕在那一界中？寂無對。一日朝罷，帝擎鉢問丞相王隨曰：既是大庾嶺頭提不起，爲甚麽却在朕手裏？隨無對。
徽宗皇帝，政和三年，嘉州巡捕官奏：本部路傍有大古樹，因風摧折，中有一僧禪定，鬚髮被體，指爪遶身。帝降旨，令肩輿入京，命西天總持三藏以金磬出其定。遂問：何代僧？曰：我乃東林遠法師之弟，名慧持，因遊峨嵋，入定于樹。遠法師無恙否？藏曰：遠法師晉人也，化去七百年矣。持不復語。藏問：師既至此，欲歸何所？持曰：陳留縣。復入定。帝製三偈，令繪像頒行。偈曰：七百年來老古錐，定中消息許誰知？争如隻履西歸去，生死何勞木作皮。藏山於澤亦藏身，天下無藏道可親。寄語莊周休擬議，樹中不是負趍人。有情身不是無情，彼此人人定裏身。會得菩提本無樹，不須辛苦問盧能。
孝宗皇帝宣問靈隱佛照光禪師，曰：釋迦佛入山修道，六年而成，所成者何事？請師明説。對曰：將謂陛下忘却！
實性大師，因同參芙蓉訓禪師至，上堂，以右手拈拄杖，倚放左邊。良久曰：此事若不是芙蓉師兄，也大難委悉。便下座。
茶陵郁山主，不曾行脚，因廬山有化士至，論及宗門中事，教令看僧問法燈：百尺竿頭，如何進步？燈云：噁。凡三年。一日乘驢度橋，一踏橋板而墮，忽然大悟。遂有頌云：我有神珠一顆，久被塵勞關鏁。今朝塵盡光生，照破山河萬朵。因兹更不遊方。師乃白雲端和尚得度師。雲有贊曰：百尺竿頭曾進步，溪橋一踏没山河。從兹不出茶川上，吟嘯無非囉哩囉。
僧肇法師，遭秦主難，臨就刑説偈曰：四大元無主，五陰本來空。將頭臨白刃，猶似斬春風。
禪月貫休禪師，有詩曰：禪客相逢祇彈指，此心能有幾人知？大隨和尚舉問曰：如何是此心？師無對。
先淨照禪師，問楞巖大師：經中道：若能轉物，卽同如來。若被物轉，卽名凡夫。祇如昇元閣作麽生轉？嚴無對。
公期和尚，因往羅漢，路逢一騎牛公子，師問：羅漢路向甚麽處去？公拍牛曰：道，道。師喝曰：這畜生！公曰：羅漢路向甚麽處去？師却拍牛曰：道，道。公曰：直饒恁麽，猶少蹄角在。師便打。公拍牛便走。
唐朝因禪師，微時，嘗運槌擊土次，見一大塊，戯槌猛擊之，應碎。豁然大悟。
福州東山雲頂禪師，泉州人。以再下春闈，往雲臺大吼寺剃染具戒，卽謁大愚、芝神、鼎諲。後見羅漢下尊宿，始徹已事，道學有聞叢林，稱爲頂三教。僧問：如何是和尚日用事？師曰：我喫飯，汝受饑。曰：法法不相到，又作麽生？師曰：汝作罪，我皆知。問：如何是和尚一枝拂？師曰：打破修行窟。曰：恁麽則本來無一物也。師曰：知無者是誰？曰：學人罪過。師曰：再思可矣！居士問洞山道：有一物上拄天，下拄地，未審是甚麽物？師曰：擔鐵枷，喫鐵棒。曰：天地黑，山河走。師曰：閻老殿前添一鬼，北邙山下卧千年。士叫：快活！快活！師曰：也是野狐吞老鼠。九龍觀道士并三士人，請上堂：儒門畫八卦，造契書，不救六道輪回。道門朝九皇，鍊真氣，不達三祇劫數。我釋迦世尊，洞三祇劫數，救六道輪回，以大願攝人天，如風輪持日月，以大智破生死，若劫火焚秋毫。入得我門者，自然轉變天地，幽察鬼神，使須彌、鐵圍、大地、大海入一毛孔中，一切衆生，不覺不知。我説此法門，如虚空俱含萬象，一爲無量，無量爲一。若人得一，卽萬事畢。珍重！
婺州雲幽重惲禪師，初謁雪峯，次依石霜，乃開悟。旋里隱居，蔽形唯一衲。住後，上堂：雲幽一隻箭，虚空無背面。射去遍十方，要且無人見。時有僧問：如何是和尚一隻箭？師曰：盡大地人無髑髏。
雙溪布衲如禪師，因嵩禪師戲以詩悼之曰：繼祖當吾代，生緣行可規。終身常在道，識病懶尋醫。貌古筆難寫，情高世莫知。慈雲布何處，孤月自相宜。師讀罷舉筆答曰：道契平生更有誰，閑卿於我最心知。當初未欲成相别，恐誤同參一首詩。投筆坐亡。於六十年後，塔户自啓，其真容儼然。
舒州投子通禪師，僧問：達磨未來時如何？師曰：兩岸唱漁歌。曰：來後如何？師曰：大海涌風波。問：如何是孤峯頂上節操長松？師曰：能爲萬象主，不逐四時凋。問：如何是和尚這裏佛法？師曰：東壁打西壁。
處州法海立禪師，因朝廷有旨，革本寺爲神霄宫。師陞座謂衆曰：都緣未徹，所以説是説非。蓋爲不真，便乃分彼分此。我身尚且不有，身外烏足道哉！正眼觀來，一場笑具。今則聖君垂旨，更僧寺作神霄，佛頭上添箇冠兒，筭來有何不可。山僧今日不免横擔拄杖，高掛鉢囊，向無縫塔中安身立命，於無根樹下嘯月吟風。一任乘雲仙客，駕鶴高人，來此呪水書符，叩牙作法。他年成道，白日上昇，堪報不報之恩，以助無爲之化。祇恐不是玉，是玉也大奇。然雖如是，且道山僧轉身一句作麽生道，還委悉麽？擲下拂子，竟爾趨寂。郡守具奏其事，奉旨改其寺曰真身。
汝州天寧明禪師，改德士日，師登座謝恩畢，乃曰：木簡信手拈來，坐具乘時放下。雲散水流去，寂然天地空。卽歛目而逝。
蜀中仁王欽禪師，僧問：如何是佛？師曰：聞名不如見面。曰：如何是祖師西來意？師曰：閙市裏弄猢猻。曰：如何是道？曰：大蟲看水磨。
金陵鐵索山主，僧問：久嚮鐵索，未審作何面目？主打露柱。僧曰：謝見示。主曰：你據箇甚麽便恁麽道？僧却打露柱。主曰：且道索在甚麽處？僧作量勢。主曰：今日遇箇同參。
樓子和尚，不知何許人也，遺其名氏。一日偶經遊街市間，於酒樓下整韈帶次，聞樓上人唱曲云：你既無心我也休。忽然大悟，因號樓子焉。
神照本如法師，嘗以經王請益四明尊者。者震聲曰：汝名本如。師卽領悟。作偈曰：處處逢歸路，頭頭達故鄉。本來成現事，何必待思量。
臨安府上竺圓智證悟法師，台州林氏子，依白蓮僊法師，問具變之道。蓮指行燈曰：如此燈者，離性絶非，本自空寂，理則具矣。六凡四聖，所見不同，變則在焉。師不契，後因掃地誦法華經，至知法常無性，佛種從緣起，始諭旨。告蓮，蓮然之。師領徒以來，嘗患本宗學者囿於名相，膠於筆録，至以天台之傳爲文字之學，南宗鄙之。乃謁護國此庵元禪師，夜語次，師舉東坡宿東林偈，且曰：也不易到此田地。庵曰：尚未見路徑，何言到耶？曰：祇如他道，溪聲便是廣長舌，山色豈非清淨身，若不到此田地，如何有這箇消息？庵曰：是門外漢耳。曰：和尚不吝，可爲説破？庵曰：却祇從這裏猛著精彩覷捕看。若覷捕得他破，則亦知本命元辰落著處。師通夕不寐，及曉鐘鳴，去其祕畜，以前偈别曰：東坡居士太饒舌，聲色關中欲透身。溪若是聲山是色，無山無水好愁人。特以告此庵。庵曰：向汝道是門外漢。師禮謝。未幾，有化馬祖殿瓦者，求語發揚。師書曰：寄語江西老古錐，從教日炙與風吹。兒孫不是無料理，要見冰消瓦解時。此庵見之，笑曰：須是這闍黎始得！
本嵩律師，因無爲居士楊桀請問宣律師所講毗尼性體。師以偈答曰：情智何嘗異，犬吠虵自行。終南的的意，日午打三更。
昔有一老宿，一夏不爲師僧説話。有僧嘆曰：我祇恁麽空過一夏，不敢望和尚説佛法，得聞正因兩字也得。老宿聞，乃曰：闍黎莫𧬊速，若論正因，一字也無。道了叩齒云：適來無端，不合與麽道。隣壁有一老宿聞曰：好一釜羹，被一顆鼠糞污却。
昔有一僧，在經堂内不看經，每日打坐。藏主曰：何不看經？僧曰：某甲不識字。主曰：何不問人？僧近前，叉手鞠躬曰：這箇是甚麽字？主無對。
昔有一老宿，住庵，於門上書心字，於窗上書心字，於壁上書心字。
昔有二庵主，住庵，旬日不相見，忽相會。上庵主問下庵主：多時不相見，向甚麽處去？下庵主曰：在庵中造箇無縫塔。上庵主曰：某甲也要造一箇，就兄借取塔樣子。下庵主曰：何不早説，恰被人借去了也！
昔有一庵主，見僧來竪起火筒曰：會麽？曰：不會。主曰：三十年用不盡底。僧却問：三十年前用箇甚麽？主無對。
昔有一老宿，因江南國主問：予有一頭水牯牛，萬里無寸草，未審向甚麽處放。宿無對。
昔有一老宿，問僧：甚麽處來？僧曰：牛頭山禮拜祖師來。宿曰：還見祖師麽？僧無對。
昔有一老宿，有偈曰：五藴山頭一段空，同門出入不相逢。無量劫來賃屋住，到頭不識主人公。
僧問老宿：如何是密室中人？老宿曰：有客不答話。
昔有一老宿，因僧問：魂兮歸去來，食我家園葚。如何是家園葚？
昔有一老宿，曰：祖師九年面壁，爲訪知音，若恁麽會得，喫鐵棒有日在。又一老宿曰：祖師九年面壁，何不慚惶？若恁麽會得，更買草鞋行脚三十年。
昔有一老宿，因僧問：師子捉兔亦全其力，捉象亦全其力，未審全箇甚麽力？老宿曰：不欺之力。
昔有一老宿，曰：這一片田地分付來多時也，我立地待汝搆去。
昔有老宿，畜一童子，並不知軌則。有一行脚僧到，乃教童子禮儀。晚間見老宿外歸，遂去問訊。老宿怪訝，遂問童子曰：阿誰教你？童曰：堂中某上座。老宿唤其僧來，問：上座傍家行脚，是甚麽心行？這童子養來二三年了，幸自可憐生，誰教上座教壞伊。快束裝起去。黄昏雨淋淋地，被趂出。
昔有僧到曹溪，時守衣鉢僧提起衣曰：此是大庾嶺頭提不起底。僧曰：爲甚麽在上座手裏？僧無對。
昔有僧因看法華經至諸法從本來，常自寂滅相。忽疑不決，行住坐卧，每自體究，都無所得。忽春月聞鸎聲，頓然開悟。遂續前偈曰：諸法從本來，常自寂滅相。春至百花開，黄鸎啼柳上。
昔有老宿問一座主：疏鈔解義，廣略如何？主曰：鈔解疏，疏解經。宿曰：經解甚麽？主無對。
昔高麗國，來錢唐刻觀音聖像，及舁上船，竟不能動，因請入明州開元寺供養。後有設問：無刹不現身，聖像爲甚不去高麗國？
泗州塔前，一僧禮拜。有人問：上座日日禮拜，還見大聖麽？
泗州塔頭侍者，及時鎖門。有人問：既是三界大師，爲甚麽被弟子鎖？侍者無對。
聖僧像被屋漏滴，有人問僧：既是聖僧，爲甚麽有漏？僧無對。
有人問：僧點甚麽燈？僧曰：長明燈。曰：甚麽時點？曰：去年點。曰：長明何在？僧無語。
有座主念彌陀名號次，小師唤和尚，及回顧，小師不對。如是數四，和尚叱曰：三度四度唤，有甚麽事？小師曰：和尚幾年唤他卽得，某甲纔唤便發業。
有僧與童子上經了，令持經著函内。童子曰：某甲念底，著向那裏？
一僧注道德經，人問曰：久嚮大德注道德經。僧曰：不敢。曰：何如明皇？
有僧入冥見地藏菩薩。藏問：你平生修何業？僧曰：念法華經。曰：止止不须説，我法妙難思。爲是説？是不説？僧無對。
鹽官會下有一主事僧，忽見一鬼使來追。僧告曰：某甲身爲主事，未暇修行，乞容七日得否？使曰：待爲白王，若許卽七日後來。不然，須臾便至。言訖不見。至七日後，復來。覓其僧，了不可得。後有人舉問一僧：若被覓著時，如何抵擬他？
台州六通院僧欲渡船。有人問：既是六通，爲甚麽假船？僧無對。天台韶國師代云：不欲驚衆。
洪州太守宋令公，一日大寧寺僧陳乞請第二座開堂。公曰：何不請第一座？衆無語。
江南相馮延己與數僧遊鍾山，至一人泉。問：一人泉許多人争得足？一僧對曰：不教欠少。延己不肯。乃别曰：誰人欠少！
官人問：僧名甚麽？曰：無揀。官人曰：忽然將一椀沙與上座，又作麽生？曰：謝官人供養。
廣南有僧住庵，國主出獵，左右報庵主，大王來，請起。主曰：非但大王來，佛來亦不起。王問：佛豈不是汝師？主曰：是。王曰：見師爲甚麽不起？
福州洪塘橋上有僧列坐，官人問：此中還有佛麽？僧無對。
昔有官人入鎮州天王院，覩神像，因問院主曰：此是甚麽功德？曰：護國天王。曰：祇護此國，徧護餘國？曰：在秦爲秦，在楚爲楚。曰：臈月二十九日打破鎮州城，天王向甚處去？主無對。
昔有官人作無鬼論，中夜揮毫次，忽見一鬼出云：汝道無我，聻！
昔有道流，在佛殿前背佛而坐。僧曰：道士莫背佛。道流曰：大德本教中道，佛身充滿於法界，向甚麽處坐得？僧無對。
有一行者，隨法師入佛殿。行者向佛而唾。師曰：行者少去就，何以唾佛？者曰：將無佛處來與某甲唾。師無對。
死魚浮於水上，有人問僧：魚豈不是以水爲命？僧曰：是。曰：爲甚麽却向水中死？僧無對。
鷂子趁鴿子，飛向佛殿欄干上顫。有人問僧：一切衆生，在佛影中常安常樂，鴿子見佛爲甚麽却顫？僧無對。
昔有一僧去覆船，路逢一賣鹽翁。僧問：覆船路向甚麽處去？翁良久。僧再問，翁曰：你患聾那！僧曰：你向我道甚麽？翁曰：向你道覆船路。僧曰：翁莫會禪麽？翁曰：莫道會禪，佛法也會盡。僧曰：你試説看。翁挑起鹽籃。僧曰：難。翁曰：你唤這箇作甚麽？僧曰：鹽。翁曰：有甚麽交涉？僧曰：你唤作甚麽？曰：不可更向你道是鹽。
昔有婆子供養一庵主，經二十年，常令一二八女子送飯給侍。一日，令女子抱定，曰：正恁麽時如何？主曰：枯木倚寒巖，三冬無暖氣。女子舉似婆。婆曰：我二十年祇供養得箇俗漢！遂遣出，燒却庵。
昔有一僧參米胡，路逢一婆住庵。僧問：婆有眷屬否？曰：有。僧曰：在甚麽處？曰：山河大地，若草若木，皆是我眷屬。僧曰：婆莫作師姑來否？曰：汝見我是甚麽？僧曰：俗人。婆曰：汝不可是僧？僧曰：婆莫混濫佛法好！婆曰：我不混濫佛法。僧曰：汝恁麽，豈不是混濫佛法？婆曰：你是男子，我是女人。豈曾混濫？
龐行婆，入鹿門寺設齋，維那請意旨。婆拈梳子插向髻後曰：回向了也。便出去。
温州陳道婆，嘗徧扣諸方名宿，後於長老山淨和尚語下發明。有偈曰：高坡平頂上，盡是採樵翁，人人盡懷刀斧意，不見山花映水紅。
昔有施主婦人入院，行衆僧隨年錢。僧曰：聖僧前著一分。婦人曰：聖僧年多少？僧無對。
荆州天皇道悟禪師，婺州東陽張氏子。神儀挺異，幼而生知。年十四，懇求出家，父母不聽。遂損減飲膳，日纔一食，形體羸悴。父母不得已而許之，依明州大德披削。二十五詣杭州竹林寺具戒。精修梵行，推爲勇猛。或風雨昏夜，宴坐丘塚，身心安静，離諸怖畏。一日，遊餘杭，首謁徑山國一受心法，服勤五載。後參馬祖，重印前解。法無異説，依止二夏。乃謁石頭而致問曰：離却定慧，以何法示人？頭曰：我這裏無奴婢，離箇甚麽？曰：如何明得？頭曰：汝還撮得虚空麽？曰：恁麽則不從，今日去也！頭曰：未審汝早晚從那邊來？曰：道悟不是那邊人。頭曰：我早知汝來處也。曰：師何以贓誣於人？頭曰：汝身見在。曰：雖然如是，畢竟如何示於後人。頭曰：汝道誰是後人？師從此頓悟。罄殫前二哲匠言下有所得心。後卜荆州當陽紫陵山，學徒駕肩接迹，都人士女，嚮風而至。時崇業寺上首以狀聞于連帥，迎入城。郡之左有天皇寺，乃名藍也，因火而廢。主僧靈鑒將謀修復，乃曰：苟得悟禪師爲化主，必能福我。乃中宵潜往哀請，肩舁而至。時江陵尹右僕射裴公稽首問法，致禮勤至。師素不迎送，客無貴賤，皆坐而揖之。裴公愈加歸向。由是石頭法道盛矣。
師因龍潭問：從上相承底事如何？師曰：不是明汝來處不得。潭曰：這箇眼目，幾人具得？師曰：淺草易爲長蘆。僧問：如何是玄妙之説？師曰：莫道我解佛法好！曰：争柰學人疑滯何？師曰：何不問老僧？曰：卽今問了也。師曰：去，不是汝存泊處。元和丁亥四月示疾，命弟子先期告終，至晦日大衆問疾，師驀召典座，座近前，師曰：會麽？曰：不會。師拈枕子抛於地上，卽便告寂。壽六十，臘三十五。以其年八月五日，塔于郡東。
澧州龍潭崇信禪師，渚宫人也。其家賣餅。師少而英異，初悟和尚爲靈鑒潛請居天皇寺，人莫之測。師家于寺巷，常日以十餅饋之。天皇受之，每食畢，常留一餅曰：吾惠汝以蔭子孫。師一日自念曰：餅是我持去，何以返遺我邪？其别有旨乎？遂造而問焉。皇曰：是汝持來，復汝何咎？師聞之，頗曉玄旨，因投出家。皇曰：汝昔崇福善，今信吾言，可名崇信。由是服勤左右。一日問曰：某自到來，不蒙指示心要？皇曰：自汝到來，吾未嘗不指汝心要。師曰：何處指示？皇曰：汝擎茶來，吾爲汝接。汝行食來，吾爲汝受。汝和南時，吾便低首。何處不指示心要？師低頭良久。皇曰：見則直下便見，擬思卽差。師當下開解。復問：如何保任？皇曰：任性逍遥，隨緣放曠。但盡凡心，别無聖解。師後詣澧陽龍潭棲止。僧問：髻中珠誰人得？師曰：不賞玩者得。曰：安着何處？師曰：有處卽道來。有尼問：如何得爲僧去？師曰：作尼來多少時也？曰：還有爲僧時也無？師曰：汝卽今是甚麽？曰：現是尼身，何得不識？師曰：誰識汝？李翺刺史問：如何是真如般若？師曰：我無真如般若。李曰：幸遇和尚。師曰：此猶是分外之言。
鼎州德山宣鑒禪師，簡州周氏子，丱歲出家，依年受具。精究律藏，於性相諸經，貫通旨趣。常講金剛般若，時謂之周金剛。嘗謂同學曰：一毛吞海，海性無虧。纖芥投鋒，鋒利不動。學與無學，唯我知焉。後聞南方禪席頗盛，師氣不平，乃曰：出家兒千劫學佛威儀，萬劫學佛細行，不得成佛。南方魔子敢言直指人心，見性成佛，我當摟其窟穴，滅其種類，以報佛恩。遂擔青龍疏鈔出蜀，至澧陽路上，見一婆子賣餅，因息肩買餅點心。婆指擔曰：這箇是甚麽文字？師曰：青龍疏鈔。婆曰：講何經？師曰：金剛經。婆曰：我有一問，你若答得，施與點心。若答不得，且别處去。金剛經道：過去心不可得，現在心不可得，未來心不可得。未審上座點那箇心？師無語，遂往龍潭。至法堂曰：久嚮龍潭，及乎到來，潭又不見，龍又不現。潭引身曰：子親到龍潭。師無語，遂棲止焉。一夕侍立次，潭曰：更深何不下去？師珍重便出。却回曰：外面黑。潭點紙燭度與師。師擬接，潭復吹滅。師於此大悟，便禮拜。潭曰：子見箇甚麽？師曰：從今向去，更不疑天下老和尚舌頭也。至來日，龍潭陞座，謂衆曰：可中有箇漢，牙如劔樹，口似血盆，一棒打不回頭。他時向孤峯頂上，立吾道去在！師將疏鈔堆法堂前，舉火炬曰：窮諸玄辯，若一毫置於太虚。竭世樞機，似一滴投於巨壑。遂焚之。於是禮辭，直抵潙山。挾複子上法堂，從西過東，從東過西，顧視方丈曰：有麽？有麽？山坐次，殊不顧盼。師曰：無！無！便出至門首。乃曰：雖然如此，也不得草草。遂具威儀，再入相見。纔跨門，提起坐具曰：和尚！山擬取拂子。師便喝，拂袖而出。潙山至晚問首座：今日新到在否？座曰：當時背却法堂，著草鞋出去也。山曰：此子已後向孤峯頂上盤結草庵，呵佛駡祖去在！
師住澧陽三十年，屬唐武宗廢教，避難於獨浮山之石室。大中初，武陵太守薛廷望再崇德山精舍，號古德禪院。將訪求哲匠住持，聆師道行，屢請不下山。廷望乃設詭計，遣吏以茶鹽誣之，言犯禁法，取師入州。瞻禮，堅請居之，大闡宗風。上堂：若也於己無事，則勿妄求。妄求而得，亦非得也。汝但無事於心，無心於事，則虚而靈，空而妙。若毛端許，言之本末者，皆爲自欺。何故？毫氂繫念，三塗業因。瞥爾情生，萬劫羈鎻。聖名凡號，盡是虚聲。殊相劣形，皆爲幻色。汝欲求之，得無累乎？及其厭之，又成大患，終而無益。
小參示衆曰：今夜不答話，問話者三十棒。時有僧出禮拜，師便打。僧曰：某甲話也未問，和尚因甚麽打某甲？師曰：汝是甚麽處人？曰：新羅人。師曰：未跨船舷，好與三十棒。僧參，師問維那：今日幾人新到？曰：八人。師曰：唤來。一時生按著。龍牙問：學人仗鏌鎁劔擬取師頭時如何？師引頸近前，曰：㘞。牙曰：頭落也。師呵呵大笑。牙後到洞山，舉前話，山曰：德山道甚麽？牙曰：德山無語。洞曰：莫道無語，且將德山落底頭呈似老僧看。牙方省，便懺謝。有僧舉似師，師曰：洞山老人不識好惡，這漢死來多少時，救得有甚麽用處？僧問：如何是菩提？師打曰：出去！莫向這裏屙。問：如何是佛？師曰：佛是西天老比丘。雪峯問：從上宗乘，學人還有分也無？師打一棒曰：道甚麽！曰：不會。至明日請益，師曰：我宗無語句，實無一法與人。峯因此有省。巖頭聞之曰：德山老人一條脊梁骨硬似鐵，拗不折。然雖如此，於唱教門中，猶較些子。示衆曰：道得也三十棒，道不得也三十棒。臨濟聞得，謂洛浦曰：汝去問他，道得爲甚麽也三十棒？待伊打汝，接住棒送一送，看伊作麽生？浦如教而問，師便打。浦接住送一送，師便歸方丈。浦回舉似臨濟，濟曰：我從來疑着這漢。雖然如是，你還識德山麽？浦擬議，濟便打。
上堂：問卽有過，不問猶乖。有僧出禮拜，師便打。僧曰：某甲始禮拜，爲甚麽便打？師曰：待汝開口，堪作甚麽？師令侍者唤義存，存上來。師曰：我自唤義存，汝又來作甚麽？存無對。上堂：我先祖見處卽不然，這裏無祖無佛，達磨是老臊胡，釋迦老子是乾屎橛，文殊普賢是擔屎漢。等覺妙覺是破執凡夫，菩提湼槃是繫驢橛，十二分教是鬼神簿、拭瘡疣紙。四果三賢、初心十地是守古塚鬼，自救不了。有僧相看，乃近前作相撲勢。師曰：與麽無禮！合喫山僧手裏棒。僧拂袖便行。師曰：饒汝如是，也祇得一半。僧轉身便喝，師打曰：須是我打你始得。曰：諸方有明眼人在。師曰：天然有眼。僧擘開眼曰：猫！便出。師曰：黄河三千年一度清。師見僧來，乃閉門。其僧敲門，師曰：阿誰？曰：師子兒。師乃開門。僧禮拜，師騎僧項曰：這畜生甚處去來？雪峯問：南泉斬猫兒，意旨如何？師乃打趁，却唤曰：會麽？峯曰：不會。師曰：我恁麽老婆心，也不會？僧問：凡聖相去多少？師便喝。師因疾，僧問：還有不病者也無？師曰：有。曰：如何是不病者？師曰：阿㖿！阿㖿！師復告衆曰：捫空追響，勞汝心神。夢覺覺非，竟有何事。言訖，安坐而化。卽唐咸通六年十二月三日也。謚見性禪師。
洪州泐潭寶峯和尚，新到參，師問：其中事卽易道，不落其中事始終難道。曰：某甲在途中時，便知有此一問。師曰：更與二十年行脚，也不較多。曰：莫不契和尚意麽？師曰：苦瓜那堪待客。問僧；古人有一路接後進初心，汝還知否？曰：請師指出古人一路。師曰：恁麽則闍黎知了也。曰：頭上更安頭。師曰：寶峯不合問仁者。曰：問又何妨？師曰：這裏不曾有人亂説道理，出去。巖頭僧來參，師竪起拂子曰：落在此機底人，未具眼在。僧擬近前，師曰：恰落在此機。僧回舉似巖頭，頭曰：我當時若見，奪却拂子，看他作麽生。師聞乃曰：我竪起拂子從伊奪，總不將物時又作麽生？巖頭聞得，又曰：無星秤子，有甚辨處。
鄂州巖頭全奯禪師，泉州柯氏子。少禮青原誼公，落髮往長安寶壽寺，禀戒習經律諸部，優遊禪苑，與雪峯、欽山爲友。自杭州大慈山邐迤造于臨濟，屬濟歸寂，乃謁仰山。纔入門，提起坐具曰：和尚！仰山取拂子擬舉，師曰：不妨好手。後參德山，執坐具上法堂瞻視。山曰：作麽？師便喝。山曰：老僧過在甚麽處？師曰：兩重公案。乃下參堂。山曰：這箇阿師稍似箇行脚人！至來日上問訊，山曰：闍黎是昨日新到否？曰：是。山曰：甚麽處學得這虚頭來！師曰：全奯終不自謾。山曰：他後不得孤負老僧。
一日，參德山，方跨門便問：是凡是聖？山便喝。師禮拜。有人舉似洞山，山曰：若不是奯公，大難承當。師曰：洞山老人不識好惡，錯下名言。我當時一手擡，一手搦。雪峯在德山作飯頭，一日飯遲，德山擎鉢下法堂。峯曬飯巾次，見德山乃曰：鐘未鳴，鼓未響，拓鉢向甚麽處去？德山便歸方丈。峯舉似師。師曰：大小德山未會末後句在。山聞，令侍者唤師去。問：汝不肯老僧那？師密啓其意。山乃休。明日陞堂，果與尋常不同。師至僧堂前，拊掌大笑曰：且喜堂頭老漢會末後句，他後天下人不柰伊何！雖然，也祇得三年活。
一日，與雪峯、欽山聚話。峯驀指一椀水。欽曰：水清月現。峯曰：水清月不現。師踢却水椀而去。師與雪峯同辭德山，山問：甚麽處去？師曰：暫辭和尚下山去。曰：子他後作麽生？師曰：不忘。曰：子憑何有此説？師曰：豈不聞：智過於師，方堪傳受；智與師齊，減師半德。曰：如是如是，當善護持。二士禮拜而退。
師住鄂州巖頭，值沙汰，於湖邊作渡子，兩岸各掛一板，有人過渡，打板一下。師曰：阿誰？或曰：要過那邊去！師乃舞棹迎之。一日，因一婆抱一孩兒來，乃曰：呈橈舞棹卽不問，且道婆手中兒甚處得來？師便打。婆曰：婆生七子，六箇不遇知音，祇這一箇，也不消得。便抛向水中。師後庵于洞庭卧龍山，徒侣臻萃。僧問：無師還有出身處也無？師曰：聲前古毳爛。問：堂堂來時如何？師曰：刺破眼。
上堂：吾嘗究湼槃經七八年，覩三兩段義似衲僧説話。又曰：休！休！時有一僧出禮拜，請師舉。師曰：吾教意如󲋟字三點。第一向東方下一點，點開諸菩薩眼。第二向西方下一點，點諸菩薩命根。第三向上方下一點，點諸菩薩頂。此是第一段義。又曰：吾教意如摩醯首羅，擘開面門，竪亞一隻眼。此是第二段義。又曰：吾教意猶如塗毒皷，擊一聲遠近聞者皆喪。此是第三段義。時小嚴上座問：如何是塗毒皷？師以兩手按膝，亞身曰：韓信臨朝底。嚴無語。夾山下一僧到石霜，纔跨門便道：不審。霜曰：不必，闍黎。僧曰：恁麽則珍重。又到師處，如前道不審。師嘘一嘘。僧曰：恁麽則珍重。方回步，師曰：雖是後生，亦能管帶。其僧歸，舉似夾山。山上堂曰：前日到巖頭、石霜底阿師出來，如法舉似前話。其僧舉了。山曰：大衆還會麽？衆無對。山曰：若無人道得，山僧不惜兩莖眉毛道去也！乃曰：石霜雖有殺人刀，且無活人劒。巖頭亦有殺人刀，亦有活人劒。
師與羅山卜塔基，羅山中路忽曰：和尚。師回顧曰：作麽？山舉手指曰：這裏好片地。師咄曰：瓜州賣瓜漢。又行數里歇次，山禮拜問曰：和尚豈不是三十年前在洞山而不肯洞山？師曰：是。又曰：和尚豈不是嗣德山又不肯德山？師曰：是。山曰：不肯德山卽不問，祇如洞山有何虧闕？師良久曰：洞山好佛，祇是無光。山禮拜。僧問：利劒斬天下，誰是當頭者？師曰：暗。僧擬再問，師咄曰：這鈍漢出去！問：不歷古今時如何？師曰：卓朔地。曰：古今事如何？師曰：任爛。問僧：甚處來？曰：西京來。師曰：黄巢過後，還收得劒麽？曰：收得。師引頸近前曰：㘞。曰：師頭落也！師呵呵大笑。僧後到雪峯，峯問：甚處來？曰：巖頭來。峯曰：巖頭有何言句？僧舉前話，峯便打三十棒，趁出。問：二龍争珠，誰是得者？師曰：俱錯。僧問雪峯：聲聞人見性，如夜見月。菩薩人見性，如晝見日。未審和尚見性如何？峯打拄杖三下。僧後舉前語問師，師與三摑。問：如何是三界主？師曰：汝還解喫鐵棒麽？
德山一日謂師曰：我這裏有兩僧入山，住庵多時，汝去看他怎生。師遂將一斧去，見兩人在庵内坐。師乃拈起斧曰：道得也一下斧，道不得也一下斧。二人殊不顧。師擲下斧曰：作家！作家！歸，舉似德山，山曰：汝道他如何？師曰：洞山門下不道全無，若是德山門下，未夢見在。僧參，於左邊作一圓相，又於右邊作一圓相，又於中心作一圓相。欲成未成，被師以手一撥。僧無語，師便喝：出！僧欲跨門，師却唤回，問：汝是洪州觀音來否？曰：是。師曰：祇如適來左邊一圓相作麽生？曰：是有句。師曰：右邊圓相聻？曰：是無句。師曰：中心圓相作麽生？曰：是不有不無句。師曰：祇如吾與麽又作麽生？曰：如刀畫水。師便打。
瑞巖問：如何是毗盧師？師曰：道甚麽！巖再問，師曰：汝年十七八，未問弓折箭盡時如何？師曰：去。問：如何是巖中的的意？師曰：謝指示。曰：請和尚答話。師曰：珍重。問：三界競起時如何？師曰：坐却著。曰：未審師意如何？師曰：移取廬山來，卽向汝道。問：起滅不停時如何？師喝曰：是誰起滅？問：輪中不得轉時如何？師曰：澁。問：路逢猛虎時如何？師曰：拶。問：如何是道？師曰：破草鞋，與抛向湖裏著。問：萬丈井中如何得到底？師曰：吽。僧再問，師曰：脚下過也。問：古帆未掛時如何？師曰：小魚吞大魚。又僧如前問，師曰：後園驢喫草。邇後人或問佛、問法、問道、問禪者，師皆作嘘聲。師嘗謂衆曰：老漢去時，大吼一聲了去！唐光啓之後，中原盗起，衆皆避地，師端居晏如也。一日賊大至，責以無供饋，遂倳刃焉。師神色自若，大叫一聲而終，聲聞數十里。卽光啓三年丁未四月八日也。門人後焚之，獲舍利四十九粒，衆爲起塔，謚清嚴禪師。
福州雪峯義存禪師，泉州南安曾氏子。家世奉佛，師生惡葷茹，於襁褓中聞鐘梵之聲，或見幡花像設，必爲之動容。年十二，從其父遊莆田玉澗寺，見慶玄律師，遽拜曰：我師也。遂留侍焉。十七落髮，謁芙蓉常照大師，照撫而器之。後往幽州寶刹寺受戒。久歷禪會，緣契德山。唐咸通中回閩中雪峯創院，徒侣翕然。懿宗錫號真覺禪師，仍賜紫袈裟。初與巖頭至澧州鼇山鎮阻雪，頭每日祇是打睡。師一向坐禪，一日唤曰：師兄！師兄！且起來。頭曰：作甚麽？師曰：今生不着便，共文邃箇漢行脚，到處被他帶累。今日到此，又祇管打睡？頭喝曰：噇！眠去。每日床上坐，恰似七村裏土地，他時後日魔魅人家男女去在。師自點胷曰：我這裏未穩在，不敢自謾。頭曰：我將謂你他日向孤峯頂上盤結草庵，播揚大教，猶作這箇語話？師曰：我實未穩在。頭曰：你若實如此，據你見處一一通來。是處與你證明，不是處與你剗却。師曰：我初到鹽官，見上堂舉色空義，得箇入處。頭曰：此去三十年，切忌舉著。又見洞山過水偈曰：切忌從他覓，迢迢與我疏。渠今正是我，我今不是渠。頭曰：若與麽，自救也未徹在。師又曰：後問德山：從上宗乘中事，學人還有分也無？德山打一棒曰：道甚麽！我當時如桶底脱相似。頭喝曰：你不聞道，從門入者不是家珍。師曰：他後如何卽是？頭曰：他後若欲播揚大教，一一從自己胷襟流出，將來與我蓋天蓋地去。師於言下大悟，便作禮起。連聲叫曰：師兄，今日始是鼇山成道。師在洞山作飯頭，淘米次，山問：淘沙去米，淘米去沙？師曰：沙米一時去。山曰：大衆喫箇甚麽？師遂覆却米盆。山曰：據子因緣，合在德山。
洞山一日問師：作甚麽來？師曰：斫槽來。山曰：幾斧斫成？師曰：一斧斫成。山曰：猶是這邊事，那邊事作麽生？師曰：直得無下手處。山曰：猶是這邊事，那邊事作麽生？師休去。師辭洞山，山曰：子甚處去？師曰：歸嶺中去。山曰：當時從甚麽路出？師曰：從飛猿嶺出。山曰：今回向甚麽路去？師曰：從飛猿嶺去。山曰：有一人不從飛猿嶺去，子還識麽？師曰：不識。山曰：爲甚麽不識？師曰：他無面目。山曰：子既不識，争知無面目？師無對。住後，僧問：和尚見德山，得箇甚麽，便休去。師曰：我空手去，空手歸。問：祖意教意，是同是别？師曰：雷聲震地，室内不聞。又曰：闍黎行脚，爲甚麽事？問：我眼本正，因師故邪時如何？師曰：迷逢達磨。曰：我眼何在？師曰：得不從師。問：剃髮染衣，受佛依蔭，爲甚麽不許認佛？師曰：好事不如無。師問座主：如是兩字盡是科文，作麽生是本文？主無對。問：如何是佛？師曰：寐語作甚麽！問：如何是覿面事？師曰：千里未是遠。問：如何是大人相？師曰：瞻仰卽有分。問：文殊與維摩對談何事？師曰：義墮也。問：寂然無依時如何？師曰：猶是病。曰：轉後如何？師曰：船子下揚州。問：承古有言。師便作卧勢，良久起曰：問甚麽？僧再舉，師曰：虚生浪死漢！問：箭頭露鋒時如何？師曰：好手不中的。曰：盡眼没標的時如何？師曰：不妨隨分好手。問：古人道，路逢達道人，不將語默對。未審將甚麽對？師曰：喫茶去。問僧：甚處來？曰：神光來。師曰：晝唤作日光，夜唤作火光，作麽生是神光？僧無對。師自代曰：日光火光。
栖典座問：古人有言，知有佛向上事，方有語話分。如何是語話？師把住曰：道！道！栖無對。師遂蹋倒，栖當下汗流。問僧：甚處來？曰：近離浙中。師曰：船來陸來？曰：二途俱不涉。師曰：争得到這裏？曰：有甚麽隔礙？師便打。問：古人道，覿面相呈時如何？師曰：是。曰：如何是覿面相呈？師曰：蒼天！蒼天！師謂衆曰：此箇水牯牛年多少？衆皆無對。師自代曰：七十九也。僧曰：和尚爲甚麽作水牯牛去？師曰：有甚麽罪過？
問僧：甚處去？曰：禮拜徑山和尚去。師曰：徑山若問汝：此間佛法如何？汝作麽生祇對？曰：待問卽道。師便打。後舉問鏡清：這僧過在甚麽處？清曰：問得徑山徹困。師曰：徑山在浙中，因甚麽問得徹困？清曰：不見道遠問近對。師曰：如是！如是！一日謂長慶曰：吾見潙山問仰山：從上諸聖向甚麽處去？他道或在天上，或在人間。汝道仰山意作麽生？慶曰：若問諸聖出没處，恁麽道卽不可。師曰：汝渾不肯，忽有人問，汝作麽生道？慶曰：但道錯。師曰：是汝不錯。慶曰：何異於錯？問僧：甚處來？曰：江西。師曰：與此間相去多少？曰：不遥。師竪起拂子曰：還隔這箇麽？曰：若隔這箇，卽遥去也。師便打出。問：學人乍入叢林，乞師指箇入路。師曰：寧自碎身如微塵，終不敢瞎却一僧眼。問：四十九年後事卽不問，四十九年前事如何？師以拂子驀口打。
僧辭去，參靈雲。問：佛未出世時如何？雲舉拂子。曰：出世後如何？雲亦舉拂子。其僧却回。師曰：返太速乎！曰：某甲到彼，問佛法不契乃回。師曰：汝問甚麽事？僧舉前話。師曰：汝問，我爲汝道。僧便問：佛未出世時如何？師舉起拂子。曰：出世後如何？師放下拂子。僧禮拜，師便打。師舉：六祖道：不是風動，不是幡動，仁者心動。乃曰：大小祖師，龍頭蛇尾，好與二十拄杖。時太原孚上座侍立，不覺齩齒。師曰：我適來恁麽道，也好喫二十拄杖。師行脚時參烏石觀和尚，纔敲門，石問：誰？師曰：鳳凰兒。石曰：來作麽？師曰：來啗老觀。石便開門扭住曰：道！道！師擬議，石拓開，閉却門。師住後示衆曰：我當時若入得老觀門，你這一隊噇酒糟漢向甚麽處摸索？師問慧全：汝得入處作麽生？全曰：共和尚商量了。師曰：甚麽處商量？曰：甚麽處去來？師曰：汝得入處又作麽生？全無對，師便打。全坦問：平田淺草，麈鹿成羣，如何射得麈中主？師唤全坦，坦應諾。師曰：喫茶去。問僧：甚處來？曰：潙山來。師曰：潙山有何言句？曰：某甲曾問如何是祖師西來意？潙山據坐。師曰：汝肯他否？曰：某甲不肯他。師曰：潙山古佛，汝速去懺悔。
閩王問曰：擬欲蓋一所佛殿去時如何？師曰：大王何不蓋取一所空王殿？曰：請師樣子。師展兩手。僧問：學人道不得處，請師道。師曰：我爲法惜人。師舉拂子示一僧，其僧便出去。師問長慶：古人道前三三，後三三，意作麽生？慶便出去。問僧：甚處來？曰：藍田來。師曰：何不入草？上堂：南山有一條鼈鼻蛇，汝等諸人切須好看。長慶出曰：今日堂中大有人喪身失命。雲門以拄杖攛向師前，作怕勢。有僧舉似玄沙，沙曰：須是稜兄始得。然雖如是，我卽不然。曰：和尚作麽生？沙曰：用南山作麽？
一日，有兩僧來，師以手拓庵門，放身出曰：是甚麽？僧亦曰：是甚麽？師低頭歸庵。僧辭去，師問：甚麽處去？曰：湖南。師曰：我有箇同行住巖頭，附汝一書去。書曰：某書上師兄。某一自鼈山成道後，迄至于今，飽不飢。同參某書上。僧到巖頭，問：甚麽處來？曰：雪峯來，有書達和尚。頭接了，乃問僧：别有何言句？僧遂舉前話。頭曰：他道甚麽？曰：他無語低頭歸庵。頭曰：噫！我當初悔不向伊道末後句。若向伊道，天下人不柰雪老何！僧至夏末，請益前話。頭曰：何不早問？曰：未敢容易。頭曰：雪峯雖與我同條生，不與我同條死。要識末後句，祇這是。上堂：盡大地撮來如粟米粒大，抛向面前，漆桶不會打皷，普請看！問僧：甚麽處去？曰：識得卽知去處。師曰：你是了事人，亂走作麽？曰：和尚莫塗汙人好！師曰：我卽不塗汙你，古人吹布毛作麽生？與我説來看。曰：殘羹餿飯已有人喫了。師休去。
有一僧在山下卓庵多年，不剃頭。畜一長柄杓，溪邊舀水。時有僧問：如何是祖師西來意？主曰：溪深杓柄長。師聞得，乃曰：也甚奇怪。一日，將剃刀同侍者去訪，纔相見便舉前話，問：是庵主語否？主曰：是。師曰：若道得，卽不剃你頭。主便洗頭，胡跪師前。師卽與剃却。師領徒南遊，時黄湼槃預知師至，搘策前迎，抵蘇溪邂逅。師問：近離何處？槃曰：辟支巖。師曰：巖中還有主麽？槃以竹策敲師轎。師乃出轎相見。槃曰：曾郎萬福。師遽展丈夫拜，槃作女人拜。師曰：莫是女人麽？槃又設兩拜，遂以竹策畫地，右繞師轎三匝。師曰：某甲三界内人，你三界外人。你前去，某甲後來。槃回，師隨至，止囊山憩數日。槃供事隨行徒衆，一無所缺。上堂：此事如一片田地相似，一任諸人耕種，無有不承此恩力者。玄沙曰：且作麽生是這田地？師曰：看。沙曰：是卽是，某甲不與麽？師曰：你作麽生？沙曰：祇是人人底。三聖問：透網金鱗，以何爲食？師曰：待汝出網來向汝道。聖曰：一千五百人善知識，話頭也不識。師曰：老僧住持事繁。上堂：盡大地是箇解脱門，把手拽伊不肯入。時一僧出曰：和尚怪某甲不得。又一僧曰：用入作甚麽？師便打。玄沙謂師曰：某甲如今大用去，和尚作麽生？師將三箇木毬一時抛出。沙作斫牌勢。師曰：你親在靈山方得如此。沙曰：也是自家事。
一日陞座，衆集定，師輥出木毬，玄沙遂捉來安舊處。師一日在僧堂内燒火，閉却前後門。乃叫曰：救火！救火！玄沙將一片柴從窗櫺中抛入，師便開門。問：古澗寒泉時如何？師曰：瞪目不見底。曰：飲者如何？師曰：不從口入。僧舉似趙州，州曰：不從口入，不可從鼻孔裏入。僧却問：古澗寒泉時如何？州曰：苦。曰：飲者如何？州曰：死。師聞得，乃曰：趙州古佛。遥望作禮，自此不答話。師因閩王封柑橘各一顆，遣使送至，柬問：既是一般顔色，爲甚名字不同？師遂依舊封回，王復馳問玄沙，沙將一張紙蓋却。問僧：近離甚處？曰：覆船。師曰：生死海未渡，爲甚麽覆却船？僧無語，乃回舉似覆船。船曰：何不道渠無生死？僧再至，進此語，師曰：此不是汝語。曰：是覆船恁麽道。師曰：我有二十棒寄與覆船，二十棒老僧自喫，不干闍黎事。問：大事作麽生？師執僧手曰：上座將此問誰？有僧禮拜，師打五棒。僧曰：過在甚麽處？師又打五棒，喝出。問僧：甚處來？曰：嶺外來。師曰：還逢達磨也無？曰：青天白日。師曰：自己作麽生？曰：更作麽生？師便打。師送僧出，行三五步，召曰：上座。僧回首，師曰：途中善爲。問：拈槌竪拂，不當宗乘，未審和尚如何？師竪起拂子。僧乃抱頭出去，師不顧。問：三乘十二分教，爲凡夫開演，不爲凡夫開演？師曰：不消一曲楊柳枝。師謂鏡清曰：古來有老宿，引官人巡堂曰：此一衆盡是學佛法僧。官人曰：金屑雖貴，又作麽生？老宿無對。清代曰：比來抛甎引玉。
上堂，舉拂子曰：這箇爲中下。僧問：上上人來時如何？師舉拂子。僧曰：這箇爲中下。師便打。問：國師三唤侍者意如何？師乃起入方丈。問僧：今夏在甚麽處？曰：涌泉。師曰：長時涌，暫時涌？曰：和尚問不着。師曰：我問不着？僧曰：是。師乃打。普請次，路逢一獼猴，師曰：人人有一面古鏡，這箇獼猴亦有一面古鏡。三聖曰：曠劫無名，何以彰爲古鏡？師曰：瑕生也。聖曰：這老漢著甚麽死急，話頭也不識。師曰：老僧住持事繁。閩帥施銀交牀，僧問：和尚受大王如此供養，將何報答？師以手拓地曰：輕打我！輕打我！問：吞盡毗盧時如何？師曰：福唐歸來還平善否？上堂：我若東道西道，汝則尋言逐句。我若羚羊掛角，汝向甚麽處捫摸？師之法席，常不減千五百衆。梁開平戊辰三月示疾。閩帥命醫，師曰：吾非疾也。竟不服藥，遺偈付法。五月二日，朝遊藍田，暮歸澡身，中夜入滅。
洪州感潭資國禪師，白兆問：家内停喪，請師慰問。師曰：苦痛蒼天。曰：死却爺，死却孃。師打了趁出。師凡接機皆如此。
天台瑞龍慧恭禪師，福州羅氏子。謁德山，山問：會麽？曰：作麽？山曰：請相見。曰：識麽？山大笑。遂許入室。洎山順世，乃開法焉。
泉州瓦棺和尚，在德山爲侍者。一日，同入山斫木。山將一椀水與師，師接得便喫却。山曰：會麽？師曰：不會。山又將一椀水與師，師又接喫却。山曰：會麽？師曰：不會。山曰：何不成褫取不會底。師曰：不會又成褫箇甚麽？山曰：子大似箇鐵橛。住後，雪峯訪師，茶話次，峯問：當時在，德山斫木因緣作麽生？師曰：先師當時肯我。峯曰：和尚離師太早。時面前偶有一椀水，峯曰：將水來。師便度與，峯接得便潑却。
襄州高亭簡禪師，參德山，隔江纔見，便云：不審。山乃摇扇招之。師忽開悟，乃横趨而去，更不回顧。靑原下六世台州瑞巖師彦禪師，閩之許氏子。自幼披緇，秉戒無缺。初禮巖頭，問曰：如何是本常理？頭曰：動也。曰：動時如何？頭曰：不是本常理。師良久。頭曰：肯卽未脱根塵，不肯卽永沈生死。師遂領悟，便禮拜。頭每與語，徵醻無忒。後謁夾山，山問：甚處來？曰：卧龍來。山曰：來時龍還起也未？師乃顧視之。山曰：灸瘡瘢上更著艾燋。曰：和尚又苦如此作甚麽？山休去。師乃問山：與麽卽易，不與麽卽難。與麽與麽卽惺惺，不與麽不與麽卽居空界。與麽不與麽，請師速道！山曰：老僧謾闍黎去也。師喝曰：這老和尚，而今是甚時節！便出去。師尋居丹丘瑞巖，坐磬石，終日如愚。每自唤主人公，復應諾，乃曰：惺惺著，他後莫受人謾。師統衆嚴整，江表稱之。僧問：頭上寶蓋現，足下雲生時如何？師曰：披枷帶鎖漢。曰：頭上無寶蓋，足下無雲生時如何？師曰：猶有杻在。曰：畢竟如何？師曰：齋後困。鏡清問：天不能覆，地不能載，豈不是？師曰：若是卽被覆載。清曰：若不是瑞巖幾遭也。師自稱曰：師彦。僧問：如何是佛？師曰：石牛。曰：如何是法？師曰：石牛兒。曰：恁麽卽不同也。師曰：合不得。曰：爲甚麽合不得？師曰：無同可同，合甚麽？問：作麽生商量，卽得不落階級？師曰：排不出。曰：爲甚麽排不出？師曰：他從前無階級。曰：未審居何位次？師曰：不坐普光殿。曰：還理化也無？師曰：名聞三界重，何處不歸朝？一日有村媪作禮，師曰：汝速歸，救取數千物命。媪回舍，見兒婦拾田螺歸，媪遂放之水濱。師之異迹頗多，兹不繁録。逝後塔于本山，謚空照禪師。
懷州玄泉彦禪師，僧問：如何是道中人？師曰：日落投孤店。問：如何是佛？師曰：張家三箇兒。曰：學人不會。師曰：孟、仲、季也不會。問：如何是聲前一句？師曰：吽。曰：轉後如何？師曰：是甚麽！
福州羅山道閑禪師，長溪陳氏子。出家於龜山，年滿受具，徧歷諸方。嘗謁石霜，問：去住不寧時如何？霜曰：直須盡却。師不契，乃參巖頭，亦如前問。頭曰：從他去住，管他作麽？師於是服膺。閩帥飲其法味，請居羅山，號法寶禪師。開堂陞座，方歛衣便曰：珍重。時衆不散，良久師又曰：未識底近前來。僧出禮拜，師抗聲曰：也大苦哉！僧擬伸問，師乃喝出。問：如何是奇特一句？師曰：道甚麽？問：當鋒事如何辨明？師舉如意。僧曰：乞和尚垂慈。師曰：大遠也。問：急急相投，請師一接。師曰：會麽？曰：不會。師曰：箭過也。問：九女不携，誰是哀提者？師曰：高聲問。僧擬再問，師曰：甚麽處去也？僧來參，師問：名甚麽？曰：明教。師曰：還會教也未？曰：隨分。師竪起拳曰：靈山會上，唤這箇作甚麽？曰：拳教。師笑曰：若恁麽，唤作拳教。復展兩足曰：這箇是甚麽教？僧無語。師曰：莫唤作脚教麽？師在禾山，送同行矩長老出門次，把拄杖向面前一󲋠，矩無對。師曰：石牛攔古路，一馬生雙駒。僧辭保福，福問：甚處去？曰：禮拜羅山。福曰：汝向羅山道：保福秋間上府朝覲大王，置四十箇問頭問和尚，忽若一句不相當，莫言不道。僧舉似師，師呵呵大笑曰：陳老師自入福建道洪塘橋下一寨，未曾見有箇毛頭星現。汝與我向從展道：陳老師無許多問頭，祇有一口劔。一劔下須有分身之意，亦有出身之路。若不明便須成末。僧回舉似福，福曰：我當時也祇是謔伊。至秋朝覲，師特爲辦茶筵請福。福不赴，却向僧曰：我中間曾有謔語，恐和尚問著。僧歸舉似，師曰：汝向他道，猛虎終不食伏肉。僧又去，福遂來。
無軫上座問：祇如巖頭道，洞山好佛，祇是無光。未審洞山有何虧闕，便道無光？師召軫，軫應諾。師曰：灼然好箇佛，祇是無光。曰：大師爲甚麽撥無軫話？師曰：甚麽處是陳老師撥你話處？快道！快道！軫無語。師打三十棒趁出。軫舉似招慶，慶一夏駡詈。至夏末自來問，師乃分明舉似，慶便作禮懺悔曰：洎錯怪大師。僧舉寒山詩，問：白鶴銜苦桃時如何？師曰：貞女室中吟。曰：千里作一息時如何？師曰：送客郵亭外。曰：欲往蓬萊山時如何？師曰：欹枕覷獼猴。曰：將此充糧食時如何？師曰：古劒髑髏前。問：如何是百草頭上盡是祖師意？師曰：刺破汝眼。問：如何是道？師曰：倚著壁。問：前是萬丈洪崖，後是虎狼師子，正當恁麽時如何？師曰：自在。問：三界誰爲主？師曰：還解喫飯麽？臨遷化，上堂集衆，良久展左手，主事罔測。乃令東邊師僧退後。又展右手，又令西邊師僧退後。迺曰：欲報佛恩，無過流通大教。歸去也！歸去也！珍重！言訖，莞爾而寂。
福州香谿從範禪師，新到參，師曰：汝豈不是皷山僧？僧曰：是。師曰：額上珠爲何不見？僧無對。僧辭，師門送，復召：上座！僧回首。師曰：滿肚是禪。曰：和尚是甚麽心行？師大笑而已。師披衲衣次，説偈曰：迦葉上行衣，披來須捷機。纔分招的箭，密露不藏龜。
福州聖壽嚴禪師，補衲次，僧參，師提起示之曰：山僧一衲衣，展似衆人見。雲水兩條分，莫教露針線。速道！速道！僧無對。師曰：如許多時作甚麽來！
吉州靈巖慧宗禪師，福州陳氏子，受業於龜山。僧問：如何是靈巖境？師曰：松檜森森密密遮。曰：如何是境中人？師曰：夜夜有猿啼。問：如何是學人自己本分事？師曰：抛却真金，拾瓦礫作麽？
福州玄沙師備宗一禪師，閩之謝氏子。幼好垂釣，泛小艇於南臺江，狎諸漁者。唐咸通初年，甫三十，忽慕出塵，乃棄舟投芙蓉訓禪師落髮，往豫章開元寺受具。布衲芒屨，食纔接氣。常終日宴坐，衆皆異之。與雪峯本法門昆仲，而親近若師資。峯以其苦行，呼爲頭陀。一日峯問：阿那箇是備頭陀？師曰：終不敢誑於人。異日，峯召曰：備頭陀何不徧參去！師曰：達磨不來東土，二祖不往西天。峯然之。暨登象骨山，乃與師同力締搆，玄徒臻萃。師入室咨決，罔替晨昏。又閲楞嚴，發明心地，由是應機敏捷，與修多羅冥契。諸方玄學有所未決，必從之請益。至與雪峯徵詰，亦當仁不讓。峯曰：備頭陀再來人也。雪峯上堂：要會此事，猶如古鏡當臺，胡來胡現，漢來漢現。師出衆曰：忽過明鏡來時如何？峯曰：胡漢俱隱。師曰：老和尚脚跟猶未點地在。住後，上堂：佛道閑曠，無有程途。無門解脱之門，無意道人之意。不在三際，故不可昇沉，建立乖真。非屬造化，動則起生死之本，静則醉昏沉之鄉。動静雙泯，卽落空亡。動静雙收，瞞頇佛性。必須對塵對境，如枯木寒灰，臨時應用，不失其宜。鏡照諸像，不亂光輝。鳥飛空中，不雜空色。所以十方無影像，三界絶行蹤。不墮往來機，不住中間意。鐘中無皷響，皷中無鐘聲。鐘皷不相交，句句無前後。如壯士展臂，不籍他力。師子遊行，豈求伴侣？九霄絶翳，何在穿通？一段光明，未曾昏昧。若到這裏，體寂寂，常的的，日赫燄，無邊表。圓覺空中不動摇，吞爍乾坤迥然照。夫佛出世者，元無出入，名相無體，道本如如。法爾天真，不同修證。祇要虚閑不昧作用，不涉塵泥，箇中纖毫道不盡，卽爲魔王眷屬。句前句後，是學人難處。所以一句當天，八萬門永絶生死，直饒得似秋潭月影，静夜鐘聲。隨扣擊以無虧，觸波瀾而不散，猶是生死岸頭事。道人行處，如火銷冰，終不却成冰。箭既離弦，無返回勢。所以牢籠不肯住，呼唤不回頭。古聖不安排，至今無處所。若到這裏，步步登玄，不屬邪正，識不能識，智不能知，動便失宗，覺卽迷旨。二乘膽顫，十地䰟驚。語路處絶，心行處滅。直得釋迦掩室於摩竭，淨名杜口於毗耶。須菩提唱無説而顯道，釋梵絶聽而雨花。若與麽見前，更疑何事没棲泊處？離去來今，限約不得，心思路絶。不因莊嚴，本來真淨。動用語笑，隨處明了，更無欠少。今時人不悟箇中道理，妄自涉事涉塵，處處染著，頭頭繫絆。縱悟，則塵境紛紜，名相不實，便擬凝心歛念，攝事歸空。閉目藏睛，終有念起。旋旋破除，細想纔生，卽便遏捺。如此見解，卽是落空亡底外道，䰟不散底死人。冥冥漠漠，無覺無知，塞耳偷鈴，徒自欺誑。這裏分别則不然，也不是隈門傍户，句句現前，不得商量，不涉文墨，本絶塵境，本無位次，權名箇出家兒，畢竟無蹤迹。真如凡聖，地獄人天，祇是療狂子之方。虚空尚無改變，大道豈有昇沈？悟則縱横不離本際，若到這裏，凡聖也無立處。若向句中作意，則没溺殺人。若向外馳求，又落魔界。如如向上，没可安排。恰似焰爐不藏蚊蚋，此理本來平坦，何用剗除？動静揚眉，是真解脱道。不彊爲意度，建立乖真。若到這裏，纖毫不受，指意則差。便是千聖出頭來，也安一字不得。久立，珍重！
上堂：我今問汝諸人，且承當得箇甚麽事？在何世界安身立命？還辨得麽？若辨不得，恰似捏目生花，見事便差。知麽！如今目前，見有山河大地、色空明暗種種諸物，皆是狂勞花相，唤作顛倒知見。夫出家人，識心達本源，故號爲沙門。汝今既已剃髮披衣，爲沙門相，卽便有自利利他分。如今看着，盡黑漫漫地墨汁相似。自救尚不得，争解爲得人？仁者！佛法因緣事大，莫作等閑相似，聚頭亂説，雜話趁謴。過時，光陰難得，可惜許大丈夫兒，何不自省察看是甚麽事？祇如從上宗乘，是諸佛頂族，汝既承當不得，所以我方便勸汝，但從迦葉門接續頓超去。此一門超凡聖因果，超毗盧妙莊嚴世界海，超他釋迦方便門，直下永劫，不教有一物與汝作眼見，何不自急急究取？未必道，我且待三生兩生，久積淨業。仁者！宗乘是甚麽事？不可由汝用工莊嚴便得去，不可他心宿命便得去。會麽？祇如釋迦出頭來作許多變弄，説十二分教，如瓶灌水，大作一場佛事。向此門中用一點不得，用一毛頭伎倆不得。知麽？如同夢事，亦如寐語，沙門不應出頭來，不同夢事，蓋爲識得。知麽？識得卽是大出脱、大徹頭人，所以超凡越聖，出生離死，離因離果，超毗盧，越釋迦，不被凡聖因果所謾，一切處無人識得。汝知麽？莫祇長戀生死愛網，被善惡業拘將去，無自由分。饒汝鍊得身心同虚空去，饒汝到精明湛不摇處，不出識陰。古人唤作如急流水，流急不覺，妄爲恬静。恁麽修行，盡出他輪回際不得，依前被輪回去。所以道，諸行無常，直是三乘功果，如是可畏。若無道眼，亦不究竟。何似如今博地凡夫，不用一毫工夫，便頓超去、解省心力麽？還願樂麽？勸汝：我如今立地待汝搆去，更不教汝加功煉行，如今不恁麽，更待何時？還肯麽！便下座。
上堂：汝諸人如在大海裏坐，没頭浸却了，更展手問人乞水喫。夫學般若菩薩，須具大根噐，有大智慧始得。若有智慧，卽今便出脱得去。若是根機遲鈍，直須勤苦耐志，日夜忘疲，無眠失食，如喪考妣相似。恁麽急切，盡一生去，更得人荷挾，剋骨究實，不妨易得搆去。且況如今，誰是堪任受學底人？仁者！莫祇是記言記語，恰似念陀羅尼相似，蹋步向前來，口裏哆哆和和地，被人把住詰問著没去處，便嗔道和尚不爲我答話，恁麽學事大苦。知麽？有一般坐繩牀和尚，稱善知識，問著便摇身動手，點眼吐舌瞪視。更有一般説昭昭靈靈，靈臺智性，能見能聞，向五藴身田裏作主宰，恁麽爲善知識、大賺人。知麽？我今問汝：汝若認昭昭靈靈是汝真實，爲甚麽瞌睡時又不成昭昭靈靈？若瞌睡時不是，爲甚麽有昭昭時？汝還會麽？這箇唤作認賊爲子，是生死根本妄想緣氣。汝欲識根由麽？我向汝道，昭昭靈靈，祇因前塵色聲香等法而有分别，便道此是昭昭靈靈。若無前塵，汝此昭昭靈靈同於龜毛兔角。仁者！真實在甚麽處？汝今欲得出他五藴身田主宰，但識取汝祕密金剛體。古人向汝道，圓成正遍，遍周沙界。我今少分爲汝，智者可以譬喻得解，汝還見南閻浮提日麽？世間人所作興營、養身、活命種種心行作業，莫非皆承日光成立。祇如日體，還有許多般心行麽？還有不周遍處麽？欲識金剛體，亦須如是看。祇如今山河大地、十方國土、色空明暗，及汝身心，莫非盡承汝圓成威光所現。直是天人羣生類所作業次，受生果報，有情無情，莫非承汝威光，乃至諸佛成道成果，接物利生，莫非盡承汝威光。祇如金剛體，還有凡夫諸佛麽？有汝心行麽？不可道無便得當去也，知麽？汝既有如是奇特當陽出身處，何不發明取？因何却隨他向五藴身田中鬼趣裏作活計，直下自謾去。忽然無常殺鬼到來，眼目譸張，身見命見，恁麽時大難支荷，如生脱龜殼相似，大苦。仁者，莫把瞌睡見解便當却去，未解蓋覆得毛頭許。汝還知麽？三界無安，猶如火宅。且汝未是得安樂底人，祇大作羣隊干他人世，這邊那邊飛走，野鹿相似，但求衣食。若恁麽争行他王道？知麽？國王大臣不拘執汝，父母放汝出家，十方施主供汝衣食，土地龍神荷護汝，也須具慚愧知恩始得。莫孤負人好！長連牀上排行著地銷將去，道是安樂未在，皆是粥飯將養得汝，爛冬瓜相似變將去，土裏埋將去。業識茫茫，無本可據。沙門因甚麽到恁麽地？祇如大地上蠢蠢者，我唤作地獄劫住。如今若不了，明朝後日入驢胎馬肚裏，牽犂拽杷，衘鐵負鞍，碓擣磨磨，水火裏燒煑去，大不容易受，大須恐懼。好是汝自累。知麽？若是了去，直下永劫，不曾教汝有這箇消息。若不了此，煩惱惡業因緣，不是一劫兩劫得休，直與汝金剛齊壽。知麽？
師因參次，聞燕子聲，乃曰：深談實相，善説法要。便下座。時有僧請益，曰：某甲不會。師曰：去！誰信汝？皷山來，師作一圓相示之。山曰：人人出這箇不得。師曰：情知汝向驢胎馬腹裏作活計。山曰：和尚又作麽生？師曰：人人出這箇不得。山曰：和尚與麽道却得，某甲爲甚麽道不得？師曰：我得汝不得。上堂，衆集，遂將拄杖一時趁下，却回向侍者道：我今日作得一解，險入地獄如箭射。者曰：喜得和尚再復人身。僧侍立次，師以杖指面前地上白點曰：還見麽？曰：見。如是三問，僧亦如是答。師曰：你也見，我也見，爲甚麽道不會？師嘗訪三斗庵主，纔相見，主曰：莫怪住山年深無坐具。師曰：人人盡有，庵主爲甚麽無？主曰：且坐喫茶。師曰：庵主元來有在。侍雪峯次，有二僧從堦下過，峯曰：此二人堪爲種草。師曰：某甲不與麽？峯曰：汝作麽生？師曰：便好與三十棒。因雪峯指火曰：三世諸佛在火焰裏轉大法輪。師曰：近日王令稍嚴。峯曰：作麽生？師曰：不許攙奪行市。雲門曰：火焰爲三世諸佛説法，三世諸佛立地聽。南際到雪峯，峯令訪師。師問：古人道此事唯我能知，長老作麽生？際曰：須知有不求知者。師曰：山頭和尚喫許多辛苦作麽？雪峯普請畬田次，見一蛇，以杖挑起，召衆曰：看！看！以刀芟爲兩段。師以杖抛於背後，更不顧視。衆愕然。峯曰：俊哉！侍雪峯遊山次，峯指面前地曰：這一片地好造箇無縫塔。師曰：高多少？峯乃顧視上下，師曰：人天福報卽不無，和尚，若是靈山授記，未夢見在。峯曰：你又作麽生？師曰：七尺八尺。雪峯曰：世界闊一尺，古鏡闊一尺。世界闊一丈，古鏡闊一丈。師指火爐曰：火爐闊多少？峯曰：如古鏡闊。師曰：老和尚脚跟未點地在。師初住普應院，遷止玄沙，天下叢林，皆望風而賓之。閩帥王公待以師禮，學徒餘八百，室户不閉。
上堂，良久曰：我爲汝得徹困，也還會麽？僧問：寂寂無言時如何？師曰：寐語作麽？曰：本分事，請師道。師曰：瞌睡作麽？曰：學人卽瞌睡，和尚如何？師曰：争得恁麽不識痛痒！又曰：可惜如許大師僧，千道萬里行脚到這裏，不消箇瞌睡寐語，便屈却去！問：如何是學人自己？師曰：用自己作麽？問：從上宗乘，如何理論？師曰：少人聽。曰：請和尚直道。師曰：患聾作麽？又曰：仁者，如今事不獲已，教我抑下如是威光，苦口相勸，百千方便，如此如彼，共汝相知聞，盡成顛倒知見。將此咽喉唇吻，祇成得箇野狐精業謾汝，我還肯麽？祇如有過無過，唯我自知，汝争得會？若是恁麽人出頭來，甘伏呵責。夫爲人師匠大不易，須是善知識始得知。我如今恁麽方便助汝，猶尚不能搆得。可中純舉宗乘，是汝向甚麽處安措？還會麽？四十九年是方便，祇如靈山會上有百萬衆，唯有迦葉一人親聞，餘盡不聞。汝道迦葉親聞底事作麽生？不可道如來無説説，迦葉不聞聞，便得當去。不可是汝修因成果、福智莊嚴底事，知麽？且如道，吾有正法眼藏，付囑大迦葉，我道猶如話月。曹谿竪拂子還如指月。所以道：大唐國内宗乘中事，未曾見有一人舉唱。設有人舉唱，盡大地人失却性命，如無孔鐵鎚相似，一時亡鋒結舌去！汝諸人賴遇我不惜身命，共汝顛倒知見，隨汝狂意，方有伸問處。我若不共汝恁麽知聞去，汝向甚麽處得見我？會麽？大難。努力珍重。師有偈曰：萬里神光頂後相，没頂之時何處望？事已成，意亦休，此箇來蹤觸處周。智者撩着便提取，莫待須臾失却頭。又曰：玄沙遊逕别，時人切須知。三冬陽氣盛，六月降霜時。有語非關舌，無言切要詞。會我最後句，出世少人知。問：四威儀外如何奉王？師曰：汝是王法罪人，争會問事？問：古人拈槌竪拂，還當宗乘也無？師曰：不當。曰：古人意作麽生？師舉拂子。僧曰：宗乘中事如何？師曰：待汝悟始得。問：如何是金剛力士？師吹一吹。閩王送師上船，師扣船召曰：大王争能出得這裏去？王曰：在裏許得多少時也？師問文桶頭：下山幾時歸？曰：三五日。師曰：歸時，有無底桶子將一擔歸。文無對。師垂語曰：諸方老宿盡道接物利生，祇如三種病人，汝作麽生接？患盲者，拈槌竪拂他又不見；患聾者，語言三昧他又不聞；患瘂者，教伊説又説不得。若接不得，佛法無靈驗。時有僧出曰：三種病人還許學人商量否？師曰：許。汝作麽生商量？其僧珍重出，師曰：不是！不是！羅漢曰：桂琛現有眼耳口，和尚作麽生接？師曰：慚愧！便歸方丈。中塔曰：三種病人，卽今在甚麽處？又一僧曰：非唯謾他，兼亦自謾。
有僧請益雲門，門曰：汝體拜著。僧禮拜起，門以拄杖桎之。僧退後。門曰：汝不是患盲麽？復唤：近前來。僧近前，門曰：汝不是患聾麽？門曰：會麽？曰：不會。門曰：汝不是患瘂麽？僧於是有省。長慶來，師問：除却藥忌，作麽生道？慶曰：放憨作麽！師曰：雪峯山橡子拾食，來這裏雀兒放糞。師因僧禮拜，師曰：因我得禮汝。普請斫柴次，見一虎，天龍曰：和尚，虎！師曰：是汝，虎。歸院後天龍問：適來見虎，云是汝。未審尊意如何？師曰：娑婆世界有四種極重事，若人透得，不妨出得陰界。師問長生：維摩觀佛，前際不來，後際不去，今則無住。汝作麽生觀？生曰：放皎然過，有箇道處。師曰：放汝過作麽生道？生良久，師曰：教阿誰委悉。生曰：徒勞側耳。師曰：情知汝向鬼窟裏作活計。問：古人皆以瞬視接人，未審和尚以何接人？師曰：我不以瞬視接人。曰：學人爲甚道不得？師曰：畐塞汝口，争解道得？問：凡有言句，盡落裷䙡，不落裷䙡？請和尚商量。師曰：拗折秤衡來，與汝商量。問：承古有言：舉足下足，無非道場。如何是道場？師曰：没却你。曰：爲甚麽得恁麽難見？師曰：祇爲太近。師在雪峯時，光侍者謂師曰：師叔若學得禪，某甲打鐵船下海去。師住後問光曰：打得鐵船也未？光無對。師一日遣僧送書上雪峯，峯開緘，見白紙三幅。問僧：會麽？曰：不會。峯曰：不見道君子千里同風？僧回舉似，師曰：山頭老漢蹉過也不知！曰：和尚如何？師曰：孟春猶寒也不解道。師問鏡清：教中道不見一法爲大過患，且道不見甚麽法？清指露柱曰：莫是不見這箇法麽？師曰：浙中清水白米從汝喫，佛法未會在。問：承和尚有言，盡十方世界是一顆明珠。學人如何得會？師曰：盡十方世界是一顆明珠，用會作麽？僧便休。師來日却問其僧：盡十方世界是一顆明珠，汝作麽生會？曰：盡十方世界是一顆明珠，用會作麽？師曰：知汝向鬼窟裏作活計。問：如何是無縫塔？師曰：這一縫大小？韋監軍來謁，乃曰：曹山和尚甚奇怪。師曰：撫州取曹山幾里？韋指傍僧曰：上座曾到曹山否？曰：曾到。韋曰：撫州取曹山幾里？曰：百二十里。韋曰：恁麽則上座不到曹山。韋却起禮拜，師曰：監軍却須禮此僧，此僧却具慙愧。問：如何是清淨法身？師曰：膿滴滴地。問：如何是親切底事？師曰：我是謝三郎。西天有聲明三藏至，閩帥請師辨驗。師以鐵火筯敲銅爐，問：是甚麽聲？藏曰：銅鐵聲。師曰：大王莫受外國人謾。藏無對。師南遊，莆田縣排百戯迎接。來日，師問小塘長老：昨日許多喧閙，向甚麽處去也？塘提起衲衣角，師曰：料掉没交涉。問僧：乾闥婆城汝作麽生會？曰：如夢如幻。師與地藏在方丈説話，夜深侍者閉却門。師曰：門揔閉了，汝作麽生得出去？藏曰：唤甚麽作門？師以杖拄地，問長生曰：僧見俗見，男見女見，汝作麽生見？曰：和尚還見皎然見處麽？師曰：相識滿天下。問：承和尚有言：聞性遍周沙界。雪峯打皷，這裏爲甚麽不聞？師曰：誰知不聞？問：險惡道中，以何爲津梁？師曰：以眼爲津梁。曰：未得者如何？師曰：快救取好！師舉誌公云：每日拈香擇火，不知身是道場。乃曰：每日拈香擇火，不知真箇道場。師與韋監軍喫果子。韋問：如何是日用而不知？師拈起果子曰：喫。韋喫果子了，再問。師曰：祇這是日用而不知。普請般柴，師曰：汝諸人盡承吾力。一僧曰：既承師力，何用普請？師叱之曰：不普請争得柴歸？師問明真大師：善財參彌勒，彌勒指歸文殊，文殊指歸佛處，汝道佛指歸甚麽處？曰：不知。師曰：情知汝不知。大普玄通到，禮覲。師曰：你在彼住，莫誑惑人家男女。曰：玄通祇是開箇供養門，晚來朝去，争敢作恁麽事？師曰：事難。曰：真情是難。師曰：甚麽處是難處？曰：爲伊不肯承當。師便入方丈，拄却門。僧問：學人乍入叢林，乞師指箇入路。師曰：還聞偃溪水聲麽？曰：聞。師曰：從這裏入。泉守王公請師登樓，先語客司曰：待我引大師到樓前，便舁却梯。客司禀旨。公曰：請大師登樓。師視樓、復視其人，乃曰：佛法不是此道理。師與泉守在室中説話，有一沙彌揭簾入見，却退步而出。師曰：那沙彌好與二十拄杖。守曰：恁麽卽某甲罪過。同安顯别云：祖師來也。師曰：佛法不是恁麽。梁開平戊辰示寂，閩帥爲之樹塔。
福州長慶慧稜禪師，杭州鹽官人也。姓孫氏。禀性淳澹，年十三於蘇州通玄寺出家登戒，歷參禪苑。後參靈雲，問：如何是佛法大意？雲曰：驢事未去，馬事到來。師如是往來雪峯、玄沙二十年。問：坐破七箇蒲團，不明此事。一日捲簾，忽然大悟。乃有頌曰：也大差，也大差，捲起簾來見天下。有人問我解何宗，拈起拂子劈口打。峯舉謂玄沙曰：此子徹去也！沙曰：未可，此是意識著述，更須勘過始得。至晚，衆僧上來問訊，峯謂師曰：備頭陀未肯汝在，汝實有正悟，對衆舉來。師又有頌曰：萬象之中獨露身，唯人自肯乃方親。昔時謬向途中覓，今日看來火裏冰。峯乃顧沙曰：不可更是意識著述。師問峯曰：從上諸聖傳受一路，請師垂示。峯良久，師設禮而退。峯乃微笑。師入方丈參，峯曰：是甚麽？師曰：今日天晴好普請。自此醻問，未甞爽於玄旨。師在西院，問詵上座曰：這裏有象骨山，汝曾到麽？曰：不曾到。師曰：爲甚麽不到？曰：自有本分事在。師曰：作麽生是上座本分事？詵乃提起衲衣角。師曰：爲當祇這箇，别更有？曰：上座見箇甚麽？師曰：何得龍頭蛇尾？保福辭歸雪峯，謂師曰：山頭和尚或問上座信，作麽生祇對？師曰：不避腥羶，亦有少許。曰：信道甚麽？師曰：教我分付阿誰？曰：從展雖有此語，未必有恁麽事。師曰：若然者，前程全自闍黎。師與保福遊山，福問：古人道妙峯山頂，莫祇這箇便是也無？師曰：是卽是，可惜許。
師來往雪峯二十九載，天祐三年泉州刺史王廷彬請住招慶。開堂日，公朝服趨隅曰：請師説法。師曰：還聞麽？公設拜，師曰：雖然如此，恐有人不肯。僧問：如何是正法眼？師曰：有願不撒沙。一日，王太傅入院，見方丈門閉，問演侍者曰：有人敢道大師在否？演曰：有人敢道大師不在否？閩帥請居長慶，號超覺大師。上堂，良久曰：還有人相悉麽？若不相悉，欺謾兄弟去也。祇今有甚麽事？莫有窒塞也無？復是誰家屋裏事，不肯擔荷，更待何時？若是利根，參學不到這裏，還會麽？如今有一般行脚人，耳裏揔滿也，假饒收拾得底，還當得行脚事麽？僧問：行脚事如何學？師曰：但知就人索取。曰：如何是獨脱一路？師曰：何煩更問？問：名言妙義，教有所詮，不涉三科，請師直道。師曰：珍重。師乃曰：明明歌詠汝尚不會，忽被暗裏來底事，汝作麽生？僧問：如何是暗來底事？師曰：喫茶去。問：如何是不隔毫端底事？師曰：當不當。如何得不疑不惑去。師乃展兩手，僧不進語。師曰：汝更問，我與汝道。僧再問，師露膊而坐。問：僧禮拜。師曰：汝作麽生會？曰：今日風起。師曰：恁麽道未定人見解，汝於古今中有甚麽節要齊得長慶？若舉得，許汝作話主。其僧但立而已。師却問：汝是甚處人？曰：向北人。師曰：南北三千里外，學妄語作麽？僧無對。
上堂，良久曰：莫道今夜較些子。便下座。僧問：衆手淘金，誰是得者？師曰：有伎倆者得。曰：學人還得也無？師曰：大遠在！上堂：撞着道伴交肩過，一生參學事畢。上堂：淨潔打疊了也，却近前問我覓我，劈脊與你一棒。有一棒到你，你須生慚愧。無一棒到你，你又向甚麽處會？問：羚羊挂角時如何？師曰：草裏漢。曰：挂角後如何？師曰：亂呌唤。曰：畢竟如何？師曰：驢事未去，馬事到來。問：如何是合聖之言？師曰：大小長慶被汝一問，口似匾擔。曰：何故如此？師曰：適來問甚麽？上堂：我若純舉唱宗乘，須閉却法堂門。所以道，盡法無民。僧問：不怕無民，請師盡法。師曰：還委落處麽？問：如何是西來意？師曰：香嚴道底，一時坐却。上堂：揔似今日，老胡有望。保福曰：揔似今日，老胡絶望。安國瑫和尚得師號，師去作賀。國出接。師曰：師號來邪？曰：來也。師曰：是甚麽號？曰：明真。師乃展手，國曰：甚麽處去來？師曰：幾不問過。問僧：甚處來？曰：皷山來。師曰：皷山有不跨石門底句，有人借問，汝作麽生道？曰：昨夜報慈宿。師曰：劈脊棒汝，又作麽生？曰：和尚若行此棒，不虚受人天供養。師曰：幾合放過！問：古人有言，相逢不拈出，舉意便知有時如何？師曰：知有也未？師入僧堂，舉起疏頭曰：見卽不見，還見麽？衆無對。師到羅山，見製龕子，以杖敲龕曰：太煞預備。山曰：拙布置。師曰：還肯入也無？山乃吽！吽！上堂，大衆集定，師乃拽出一僧曰：大衆禮拜此僧。又曰：此僧有甚麽長處，便教大衆禮拜？衆無對。僧問：如何是文彩未生時事？師曰：汝先舉，我後舉。其僧但立而已。師曰：汝作麽生舉？曰：某甲截舌有分。保福遷化，僧問：保福抛却殼漏子，向甚麽處去也？師曰：且道保福在那箇殼漏子裏？閩帥夫人崔氏，遣使送衣物至。曰：練師令就大師請回信。師曰：傳語練師：領取回信。須臾，使却來師前唱喏便回。師明日入府，練師曰：昨日謝大師回信。師曰：却請昨日回信看。練師展兩手，帥問師曰：練師適來呈信，還愜大師意否？師曰：猶較些子。曰：未審大師意旨如何？師良久。帥曰：不可思議。大師佛法深遠。後唐長興三年歸寂，王氏建塔。
漳州保福院從展禪師，福州陳氏子。年十五，禮雪峯爲受業師，遊吴楚間，後歸執侍。峯一日忽召曰：還會麽？師欲近前，峯以杖拄之，師當下知歸。嘗以古今方便詢于長慶。一日慶謂師曰：寧説阿羅漢有三毒，不可説如來有二種語。不道如來無語，祇是無二種語。師曰：作麽生是如來語？慶曰：聾人争得聞！師曰：情知和尚向第二頭道。慶曰：汝又作麽生？師曰：喫茶去。因舉：盤山道：光境俱亡，復是何物？洞山道：光境未亡，復是何物？師曰：據此二尊宿商量，猶未得勦絶。乃問長慶：如今作麽生道得勦絶？慶良久。師曰：情知和尚向鬼窟裏作活計。慶却問：作麽生？師曰：兩手扶犂水過膝。長慶問：見色便見心。還見船子麽？師曰：見。曰：船子且置，作麽生是心？師却指船子。雪峯上堂曰：諸上座，望州亭與汝相見了也，烏石嶺與汝相見了也。僧堂前與汝相見了也。師舉問鵝湖：僧堂前相見卽且置，祇如望州亭、烏石嶺甚麽處相見？鵝湖驟步歸方丈，師低頭入僧堂。
梁貞明四年，漳州刺史王公創保福禪苑，迎請居之。開堂日，王公禮跪三請，躬自扶掖陞座。師乃曰：須起箇笑端作麽？然雖如此，再三不容推免。諸仁者還識麽？若識得，便與古佛齊肩。時有僧出，方禮拜，師曰：晴乾不肯去，直待雨淋頭。問：郡守崇建精舍，大闡真風，便請和尚舉揚宗教。師曰：還會麽？曰：恁麽則羣生有賴也。師曰：莫塗汙人好！又僧出禮拜，師曰：大德好與，莫覆却船子。僧問：泯默之時，將何爲則？師曰：落在甚麽處？曰：不會。師曰：瞌睡漢出去！上堂：此事如擊石火，似閃電光，搆得搆不得，未免喪身失命。僧問：未審搆得底人還免喪身失命也無？師曰：適來且置，闍黎還搆得麽？曰：若搆不得，未免大衆怪笑。師曰：作家！作家！曰：是甚麽心行？師曰：一杓屎攔面潑，也不知臭。師見僧，以杖打露柱，又打其僧頭。僧作忍痛聲。師曰：那箇爲甚麽不痛？僧無對。問：摩騰入漢，一藏分明；達磨西來，將何指示？師曰：上座行脚事作麽生？曰：不會。師曰：不會會取，莫傍家取人處分。若是久在叢林，粗委些子，遠近可以隨處任真。其有初心後學，未知次序，山僧所以不惜口業，向汝道塵劫來事。祇在如今，還會麽？然佛法付囑，國王、大臣、郡守昔同佛會，今方如是。若是福禄榮貴，則且不論，祇如當時受佛付囑底事，還記得麽？若識得，便與千聖齊肩。儻未識得，直須諦信此事不從人得，自己亦非，言多去道轉遠，直道言語道斷，心行處滅，猶未是在。久立，珍重。
上堂：有人從佛殿後過，見是張三李四，從佛殿前過，爲甚麽不見？且道佛法利害在甚麽處？僧曰：爲有一分麄境，所以不見。師乃叱之，自代曰：若是佛殿卽不見。曰：不是佛殿，還可見否？師曰：不是佛殿，見箇甚麽？問：十二時中如何據驗？師曰：恰好據驗。曰：學人爲甚麽不見？師曰：不可更揑目去也。問：主伴重重，極十方而齊唱。如何是極十方而齊唱？師曰：汝何不教别人問。問：因言辨意時如何？師曰：因甚麽言？僧低頭良久，師曰：掣電之機，徒勞伫思。師因僧侍立，問曰：汝得恁麽麄心！僧曰：甚麽處是某甲麄心處？師拈一塊土，度與僧曰：抛向門前著。僧抛了却來，曰：甚麽處是某甲麄心處？師曰：我見築著磕著，所以道汝麄心。師問羅山：僧問巖頭：浩浩塵中如何辨主？頭曰：銅沙鑼裏滿盛油。意作麽生？山召師，師應諾。山曰：獼猴入道場。山却問明招：忽有人問你，又作麽生？招曰：箭穿紅日影。師問羅山：巖頭道與麽與麽，不與麽不與麽，意作麽生？山召師，師應諾。山曰：雙明亦雙暗。師禮謝。三日後却問：前日蒙和尚垂慈，祇爲看不破。山曰：盡情向汝道了也！師曰：和尚是把火行山。曰：若與麽，據汝疑處問將來。師曰：如何是雙明亦雙暗？山曰：同生亦同死。師又禮謝而退。别有僧問師：同生亦同死時如何？師曰：彼此合取狗口。曰：和尚收取口喫飯。其僧却問羅山：同生亦同死時如何？山曰：如牛無角。曰：同生不同死時如何？山曰：如虎戴角。師見僧喫飯，乃拓鉢曰：家常。僧曰：和尚是甚麽心行？有尼到參，師問：阿誰？侍者報曰：覺師姑。師曰：既是覺師姑，用來作麽？尼曰：仁義道中卽不無。師别云：和尚是甚麽心行？師聞長生卓庵，乃往相訪。茶話次，生曰：曾有僧問祖師西來意，某甲舉拂子示之，不知得不得？師曰：某甲争敢道得不得！有箇問，有人讚歎此事如虎戴角，有人輕毁此事分文不直。一等是恁麽事，因甚麽毁讚不同？生曰：適來出自偶爾。師問僧：殿裏底是甚麽？曰：和尚定當看。師曰：釋迦佛。曰：和尚莫謾人好！師曰：却是汝謾我。閩帥遣使送朱記到，師上堂提起印曰：去卽印住，住卽印破。僧曰：不去不住，用印奚爲？師便打。僧曰：恁麽則鬼窟裏全因今日也。師持印歸方丈。問僧：甚處來？曰：江西。師曰：學得底那？曰：拈不出。師曰：作麽生？僧無對。師舉洞山真贊云：徒觀紙與墨，不是山中人。僧問：如何是山中人？師曰：汝試邈掠看。曰：若不黠兒，幾成邈掠。師曰：汝是黠兒？曰：和尚是甚麽心行？師曰：來言不豐。僧數錢次，師乃展手曰：乞我一錢。曰：和尚因何到恁麽地？師曰：我到恁麽地。曰：若到恁麽地，將取一文去。師曰：汝因甚到恁麽地？問僧：甚處來？曰：觀音。師曰：還見觀音麽？曰：見。師曰：左邊見，右邊見？曰：見時不歷左右。問：如何是入火不燒，入水不溺？師曰：若是水火，卽被燒溺。師問飯頭：鑊闊多少？曰：和尚試量看。師以手作量勢。曰：和尚莫謾某甲。師曰：却是汝謾我。問：欲達無生路，應須識本源。如何是本源？師良久，却問侍者：這僧問甚麽？其僧再舉，師乃喝出。曰：我不患聾。問：學人近入叢林，乞師全示入路。師曰：若教全示，我却禮拜汝。師問僧：汝作甚麽業來，得恁麽長大？曰：和尚短多少？師却蹲身作短勢。僧曰：和尚莫謾人好！師曰：却是汝謾我。師令侍者屈隆壽長老云：但獨自來，莫將侍者來。壽曰：不許將來，争解離得？師曰：太煞恩愛。壽無對。師代曰：更謝和尚上足傳示。閩帥奏命服，一日示微疾，僧入丈室問訊。師曰：吾與汝相識年深，有何方術相救？曰：方術甚有，聞説和尚不解忌口。又謂衆曰：吾旬日來氣力困劣，别無他，祇是時至也。僧問：時既至矣，師去卽是，住卽是？師曰：道！道！曰：恁麽則某甲不敢造次。師曰：失錢遭罪。言訖而寂。
福州皷山神晏興聖國師，大梁李氏子。幼惡葷羶，樂聞鐘梵。年十二時，有白氣數道騰于所居屋壁。師題壁曰：白道從兹速改張，休來顯現作妖祥。定袪邪行歸真見，必得超凡入聖鄉。題罷，氣卽隨滅。年甫志學，遘疾甚亟。夢神人與藥，覺而頓愈。明年又夢梵僧告曰：出家時至矣。遂依衞州白鹿山規禪師披削，嵩嶽受具。謂同學曰：古德云，白四羯磨後，全體戒定慧，豈準繩而可拘也。於是杖錫，徧扣禪關，而但記語言，存乎知解。及造雪嶺，朗然符契。一日參雪峯，峯知其緣熟，忽起搊住曰：是甚麽！師釋然了悟，亦忘其了心，唯舉手摇曳而已。峯曰：子作道理邪？師曰：何道理之有！峯審其懸解，撫而印之。後閩帥常詢法要，創皷山禪苑，請舉揚宗旨。上堂，良久曰：南泉在日，亦有人舉，要且不識南泉。卽今莫有識南泉者麽？試出來，對衆驗看！時有僧出，禮拜纔起，師曰：作麽生？僧近前曰：咨和尚。師曰：不才請退。乃曰：經有經師，論有論師，律有律師。有函有號，有部有帙，各有人傳持。且佛法是建立教，禪道乃止啼之説，他諸聖出興，盡爲人心不等，巧開方便，遂有多門。受疾不同，處方還異。在有破有，居空叱空。二患既除，中道須遣。皷山所以道，句不當機，言非展事。承言者喪，滯句者迷。不唱言前，寧談句後？直至釋迦掩室，淨名杜口，大士梁時童子，當日一問二問三問，盡有人了也。諸仁者合作麽生？時有僧出禮拜，師曰：高聲問。曰：學人咨和尚。師喝曰：出去！曰：已事未明，以何爲驗？師抗聲曰：似未聞那！其僧再問，師曰：一點隨流，食咸不重。問：如何是包盡乾坤底句？師曰：近前來！僧近前，師曰：鈍置殺人。曰：如何紹得？師曰：犴𤞞無風，徒勞展掌。曰：如何卽是？師曰：錯。曰：學人便承當時如何？師曰：汝作麽生承當？問：如何是學人正立處？師曰：不從諸聖行。問：千山萬山，那箇是正山？師曰：用正山作麽？師與招慶相遇次，慶曰：家常。師曰：太無厭生！慶曰：且欵欵。師却曰：家常。慶曰：今日未有火。師曰：太鄙悋生！慶曰：穩便將取去。上堂，垂語曰：皷山門下，不得咳嗽。時有僧咳嗽一聲，師曰：作甚麽？曰：傷風。師曰：傷風卽得。僧問：如何是宗門中事？師乃側掌：吽！吽！問：如何是向上關棙子？師便打。問：如何是皷山正主？師曰：瞎作麽！師問保福：古人道：非不非，是不是，意作麽生？福拈起茶盞。師曰：莫是非好！問：如何是真實人體？師曰：卽今是甚麽體？曰：究竟如何？師曰：争得到恁麽地！問：如何是佛法大意？師曰：金烏一點，萬里無雲。上堂：欲知此事如一口劔。僧問：學人是死屍，如何是劔？師曰：拽出這死屍着。僧應諾，便歸僧堂，結束而去。師至晚聞得，乃曰：好與拄杖。問僧：皷山有不跨石門句，汝作麽生道？僧曰：請師便打。問：如何是古人省心力處？師曰：汝何費力？問：言滿天下無口過。如何是無口過？師曰：有甚麽過？問：如何是教外别傳底事？師曰：喫茶去。師與閩帥瞻仰佛像，帥問：是甚麽佛？師曰：請大王鑒。帥曰：鑒卽不是佛。師曰：是甚麽？帥無對。僧問：從上宗乘如何舉唱？師以拂子驀口打。問：如何是省要處？師曰：汝還耻麽？師復曰：今爲諸仁者，刺頭入他諸聖化門裏，抖擻不出。所以向諸人道，教排不到，祖不西來，三世諸佛不能唱，十二分教載不起。凡聖攝不得，古今傳不得，忽爾是箇漢，未通箇消息。向他恁麽道，被他驀口摑。還怪得他麽？雖然如此，也不得亂摑。皷山尋常道，更有一人不跨石門，須有不跨石門句。作麽生是不跨石門句？鼓山自住三十餘年，五湖四海來者向高山頂上看山翫水，未見一人快利，通得箇消息。如今還有人通得也未？若通得亦不昧諸兄弟；若無，不如散去。珍重！師有偈曰：直下猶難會，尋言轉更賒。若論佛與祖，特地隔天涯。師舉問僧：汝作麽生會？僧無語，乃謂侍者曰：某甲不會，請代一轉語。者曰：和尚與麽道，猶隔天涯在。僧舉似師。師唤侍者，問：汝爲這僧代語，是否？者曰：是。師便打趁出院。
杭州龍華寺靈照真覺禪師，高麗人也。萍遊閩越，陞雪峯之堂，冥符玄旨。居唯一衲，服勤衆務，閩中謂之照布衲。一夕，指半月問溥上座曰：那一片甚麽處去也？溥曰：莫妄想。師曰：失却一片也！衆雖歎美，而恬澹自持。初住婺州齊雲山。上堂良久，忽舒手顧衆曰：乞取些子，乞取些子。又曰：一人傳虚，萬人傳實。僧問：草童能歌舞，未審今時還有無？師下座作舞曰：沙彌會麽？曰：不會。師曰：山僧蹋曲子也不會？問：還丹一粒，點鐵成金。至理一言，轉凡成聖。請師一點。師曰：還知齊雲點金成鐵麽？曰：點金成鐵，前之未聞。至理一言，敢希垂示。師曰：句下不薦，後悔難追。次遷越州鏡清，上堂：今日盡令去也。時有僧出曰：請師盡令。師乃吽！吽！問：如何是學人本分事？師曰：鏡清不惜口。問：請師彫琢。師曰：八成。曰：爲甚麽不十成？師曰：還知鏡清生修理麽？問僧：甚處來？曰：五峯來。師曰：來作甚麽？曰：禮拜和尚。師曰：何不自禮？曰：禮了也！師曰：鏡湖水淺。問：如何是第一句？師曰：莫錯下名言。曰：豈無方便？師曰：烏頭養雀兒。問：向上一路，千聖不傳。未審甚麽人傳得？師曰：千聖也疑我。曰：莫便是傳也無？師曰：晉帝斬嵇康。問釋迦掩室於摩竭，淨名杜口於毗耶，此意如何？師曰：東廊下兩兩三三。上堂：諸方以毗盧法身爲極則，鏡清這裏卽不然。須知毗盧有師，法身有主。僧問：如何是毗盧師、法身主？師曰：二公争敢論。問：古人道見色便見心，此卽是色，阿那箇是心？師曰：恁麽問，莫欺山僧麽？問：未剖以前，請師斷。師曰：落在甚麽處？曰：失口卽不可。師曰：也是寒山送拾得。僧禮拜，師曰：住！住！闍黎失口，山僧失口。曰：惡虎不食子。師曰：驢頭出，馬頭回。師驀問一僧：記得麽？曰：記得。師曰：道甚麽？曰：道甚麽？師曰：淮南小兒入寺。問：是甚麽卽俊鷹俊鷂趁不及。師曰：闍黎别問，山僧别答。曰：請師别答。師曰：十里行人較一程。問：金屑雖貴，眼裏著不得時如何？師曰：著不得，還著得麽？僧禮拜。師曰：深沙神。問：菩提樹下度衆生。如何是菩提樹？師曰：大似苦楝樹。曰：爲甚麽似苦楝樹？師曰：素非良馬，何勞鞭影？晉天福丁未示寂，塔于杭之大慈山。
明州翠巖令參永明禪師，安吉州人也。僧問：不借三寸，請師道。師曰：茶堂裏貶剥去。問：國師三唤侍者，意旨如何？師曰：抑逼人作麽？上堂：一夏與兄弟東語西話，看翠巖眉毛在麽？長慶云：生也。雲門云：關。保福云：作賊人心虚。翠岩芝云：爲衆竭力，禍出私門。問：凡有言句，盡是點汙。如何是向上事？師曰：凡有言句，盡是點汙。問：如何是省要處？師曰：大衆笑汝。問：還丹一粒，點鐵成金。至理一言，轉凡成聖。學人上來，請師一點。師曰：不點。曰：爲甚麽不點？師曰：恐汝落凡聖。曰：乞師至理。師曰：侍者點茶來。問：古人拈槌竪拂，意旨如何？師曰：邪法難扶。問：僧繇爲甚寫誌公真不得？師曰：作麽生合殺。問：險惡道中，以何爲津梁？師曰：藥山再三叮囑。問：不帶凡聖，當機何示？師曰：莫向人道翠巖靈利。問：妙機言句，盡皆不當。宗乘中事如何？師曰：禮拜著。曰：學人不會。師曰：出家行脚，禮拜也不會？師後遷龍册而終焉。
越州鏡清寺道怤順德禪師，永嘉陳氏子。六歲不葷茹，親黨强啖以枯魚，隨卽嗢噦，遂求出家，于本州開元寺受具。遊方抵閩，謁雪峯。峯問：甚處人？曰：温州人。峯曰：恁麽則與一宿覺是鄉人也。曰：秪如一宿覺是甚麽處人？峯曰：好喫一頓棒，且放過。一日，師問：祇如古德，豈不是以心傳心？峯曰：兼不立文字語句。師曰：祇如不立文字語句，師如何傳？峯良久，師禮謝。峯曰：更問我一轉豈不好？師曰：就和尚請一轉問頭。峯曰：秪恁麽，爲别有商量？師曰：和尚恁麽卽得。峯曰：於汝作麽生？師曰：孤負殺人！雪峯謂衆曰：堂堂密密地。師出，問：是甚麽堂堂密密？峯起立曰：道甚麽！師退步而立。雪峯垂語曰：此事得恁麽尊貴，得恁麽綿密。師曰：道怤自到來數年，不聞和尚恁麽示誨。峯曰：我向前雖無，如今已有，莫有所妨麽？曰：不敢！此是和尚不已而已。峯曰：致使我如此。師從此信入，而且隨衆，時謂之小怤布衲。普請次，雪峯舉：潙山道：見色便見心。汝道還有過也無？師曰：古人爲甚麽事？峯曰：雖然如此，要共汝商量。師曰：恁麽則不如道怤鉏地去。師再參雪峯，峯問：甚處來？師曰：嶺外來。峯曰：甚麽處逢見達磨？師曰：更在甚麽處？峯曰：未信汝在。師曰：和尚莫恁麽粘泥好！峯便休。師後遍歷諸方，益資權智。因訪先曹山。山問甚麽處來？師曰：昨日離明水。山曰：甚麽時到明水？師曰：和尚到時到。山曰：汝道我甚麽時到？師曰：適來猶記得。山曰：如是！如是！
師初住越州鏡清，唱雪峯之旨，學者奔湊。副使皮光業者，日休之子，辭學宏贍，屢擊難之。退謂人曰：怤師之高論，人莫窺其極也。新到參，師拈起拂子。僧曰：久嚮鏡清，猶有這箇在。師曰：鏡清今日失利。問：學人啐，請師啄。師曰：還得活也無？曰：若不活，遭人怪笑。師曰：也是草裏漢。問僧：近離甚處？曰：三峯。師曰：夏在甚處？曰五峯。師曰：放你三十棒。曰：過在甚麽處？師曰：爲汝出一叢林，入一叢林。師一日於僧堂自擊鐘曰：玄沙道底，玄沙道底。僧問：玄沙道甚麽？師乃畫一圓相。僧曰：若不久參，争知與麽？師曰：失錢遭罪。師住庵時，有行者至，徐徐近繩牀，取拂子提起。問：某甲唤這個作拂子，庵主唤作甚麽？師曰：不可更安名立字也。行者乃擲却拂子曰：著甚死急！問僧：外面是甚麽聲？曰：蛇齩蝦蟆聲。師曰：將謂衆生苦，更有苦衆生。師問靈雲：行脚事大，乞師指南。雲曰：浙中米作麽價？師曰：若不是道怤，洎作米價會却。問：如何是靈源一直道。師曰：鏡湖水可煞深。問：如何是清淨法身？師曰：紅日照青山。曰：如何是法身向上事？師曰：風吹雪不寒。問僧：趙州喫茶話，汝作麽生會？僧便出去。師曰：邯鄲學唐步。問：學人未達其源，請師方便。師曰：是甚麽源？曰：其源。師曰：若是其源，争受方便？僧禮拜退。侍者問：和尚適來莫是成褫伊麽？師曰：無。曰：莫是不成褫伊麽？師曰：無。曰：未審意旨如何？師曰：一點水墨，兩處成龍。師在帳中坐，有僧問訊，師撥開曰：當斷不斷，反招其亂。曰：既是當斷，爲甚麽不斷？師曰：我若盡法，直恐無民。曰：不怕無民，請師盡法。師曰：維那，拽出此僧著！又曰：休！休！我在南方識伊和尚來。普請鉏草次，浴頭請師浴，師不顧，如是三請，師舉钁作打勢，頭便走。師召曰：來！來！頭回首，師曰：向後遇作家，分明舉似。頭後到保福，舉前語未了，福以手掩其口。頭却回，舉似師。師曰：饒伊恁麽也未作家。師問荷玉：甚處來？曰：天台來。師曰：阿誰問汝天台？曰：和尚何得龍頭蛇尾？師曰：鏡清今日失利。師看經次，僧問：和尚看甚麽經？師曰：我與古人鬪百草。師却問：汝會麽？曰：少年也曾恁麽來。師曰：如今作麽生？僧舉拳，師曰：我輸汝也！問：辨不得、提不起時如何？師曰：争得到這裏？曰：恁麽則禮拜去也。師曰：鏡清今日失利。師見僧學書，迺問：學甚麽書？曰：請和尚鑒。師曰：一點未分，三分著地。曰：今日又似遇人，又似不遇人。師曰：鏡清今日失利。僧問：聲前絶妙，請師指歸。師曰：許由不洗耳。曰：爲甚麽如此？師曰：猶繫脚在。曰：某甲祇如此，師意又如何？師曰：無端夜來鴈，驚起後池秋。錢王命居天龍寺，後創龍册寺，延請居焉。
上堂：如今事不得已，向汝道各自驗看實箇親切。既恁麽親切，到汝分上因何特地生踈？祇爲抛家日久，流浪年深，一向緣塵致見如此，所以唤作背覺合塵，亦名捨父逃逝。今勸兄弟未歇歇去好，未徹徹去好，大丈夫兒得恁麽無氣㮣，還惆悵麽？終日茫茫地，且覓取箇管帶路好，也無人問我管帶一路。僧問：如何是管帶一路？師嘘嘘曰：要棒喫卽道。曰恁麽則學人罪過也。師曰：幾被汝打破蔡州。問僧：近離甚處？曰：石橋。師曰：本分事作麽生？曰：近離石橋。師曰：我豈不知你近離石橋？本分事作麽生？曰：和尚何不領話？師便打。僧曰：某甲話在。師曰：你但喫棒，我要這話行。僧問：一等明機雙扣，爲甚麽却遭違貶？師曰：打水魚頭痛，驚林鳥散忙。問：十二時中以何爲驗？師曰：得力卽向我道。僧曰：諾。師曰：十萬八千猶可近。問：如何是方便門速易成就？師曰：速易成就。曰：争柰學人領覽未的。師曰：代得也代却。問：如何是人無心合道？師曰：何不問道無心合人？曰：如何是道無心合人？師曰：白雲乍可來青嶂，明月那教下碧天。問：新年頭還有佛法也無？師曰：有。曰：如何是新年頭佛法？師曰：元正啓祚，萬物咸新。曰：謝師答話。師曰：鏡清今日失利。問：學人問不到處，請師不答。和尚答不到處，學人卽不問。師乃搊住曰：是我道理，是汝道理？曰：和尚若打學人，學人也打和尚。師曰：得對相耕去。問：承師有言，諸方若不是走人，便是籠人、罩人，未審和尚如何？師曰：被汝致此一問，直得當門齒落。
上堂，衆集定，師抛下拄杖曰：大衆動著也二十棒，不動著也二十棒。時有僧出，拈得頭上戴出去。師曰：鏡清今日失利。問僧：門外甚麽聲？曰：雨滴聲。師曰：衆生顛倒，迷己逐物。曰：和尚作麽生？師曰：洎不迷己。曰：洎不迷己，意旨如何？師曰：出身猶可易，脱體道應難。問：如何是同相？師將火筯插向爐中。曰：如何是别相？師又將火筯插向一邊。有僧引一童子到曰：此童子常愛問人佛法，請和尚驗看。師乃令點茶。童子點茶來，師啜了，過盞橐與童子。子近前接，師却縮手曰：還道得麽？子曰：問將來。僧曰：此童子見解如何？師曰：也祇是一兩生持戒僧。晉天福初示滅，塔于龍册山。
漳州報恩院懷岳禪師，泉州人也。僧問：十二時中如何行履？師曰：動卽死。曰：不動時如何？師曰：猶是守古塚鬼。問：如何是學人出身處？師曰：有甚麽纏縛汝？曰：争柰出身不得何！師曰：過在阿誰？問：如何是報恩一靈物？師曰：喫如許多酒糟作麽？曰：還露脚手也無？師曰：這裏是甚麽處所？問：牛頭未見四祖時如何？師曰：萬里一片雲。曰：見後如何？師曰：廓落地。問：黑雲陡暗，誰當雨者？師曰：峻處先傾。問：宗乘不却，如何舉唱？師曰：山不自稱，水無間斷。問：佛未出世時如何？師曰：汝争得知？問：撥塵見佛時如何？師曰：甚麽年中得見來！問：師子在窟時如何？師曰：師子是甚麽家具？曰：師子出窟時如何？師曰：師子在甚麽處？問：如何是目前佛？師曰：快禮拜。臨遷化，上堂：山僧十二年來舉揚宗教，諸人怪我甚麽處？若要聽三經五論，此去開元寺咫尺。言訖告寂。
福州安國院弘瑫明真禪師，泉州陳氏子。參雪峯，峯問：甚麽處來？曰：江西來。峯曰：甚麽處見達磨？曰：分明向和尚道。峯曰：道甚麽？曰：甚麽處去來？一日，雪峯見師，忽搊住曰：盡乾坤是箇解脱門，把手拽伊不肯入。曰：和尚怪弘瑫不得。峯拓開曰：雖然如此，争柰背後許多師僧何！師舉國師碑文云：得之於心，猗蘭作旃檀之樹；失之於旨，甘露乃蒺藜之園。問僧曰：一語須具得失兩意，汝作麽生道？僧舉拳曰：不可唤作拳頭也。師不肯，亦舉拳别云：秪爲唤這箇作拳頭，出世囷山。後閩帥命居安國，大闡玄風。僧問：如何是西來意？師曰：是卽是，莫錯會。問：如何是第一句？師曰：問，問，問，學人上來，未盡其機，請師盡機。師良久，僧禮拜。師曰：忽到别處，人問，汝作麽生舉？曰：終不敢錯舉。師曰：未出門已見笑具。問：如何是達磨傳底心？師曰：素非後躅。問：不落有無之機，請師全道。師曰：汝試斷看。問：如何是一毛頭事？師拈起袈裟，僧曰：乞師指示。師曰：抱璞不須頻下淚，來朝更獻楚王看。問：寂寂無言時如何？師曰：更進一步。問：凡有言句，皆落因緣方便；不落因緣方便事如何？師曰：桔橰之士頻逢，抱甕之流罕遇。問：向上一路，千聖不傳，未審和尚如何傳？師曰：且留口喫飯著。問：如何是高尚底人？師曰：河濱無洗耳之叟，磻谿絶垂釣之人。問：十二時中，如何救得生死？師曰：執鉢不須窺衆樂，履冰何得步參差。問：學人擬問宗乘，師還許也無？師曰：但問。僧擬問，師便喝出。問：目前生死，如何免得？師曰：把將生死來！問：知有底人，爲甚麽道不得？師曰：汝爺名甚麽？問：如何是活人劒？師曰：不敢瞎却汝。曰：如何是殺人刀？師曰：祇這箇是。問：不犯鋒鋩，如何知音？師曰：驢年去！問：苦澁處乞師一言。師曰：可煞沈吟。曰：爲甚麽如此？師曰：也須相悉好！問：常居正位底人，還消得人天供養否？師曰：消不得。曰：爲甚麽消不得？師曰：是甚麽心行？曰：甚麽人消得？師曰：著衣喫飯底消得。師舉稜和尚住招慶時，在法堂東角立，謂僧曰：這裏好致一問。僧便問：和尚爲何不居正位？稜曰：爲汝恁麽來。曰：卽今作麽生？稜曰：用汝眼作麽？師舉畢，乃曰：他家恁麽問，别是箇道理，如今作麽生道？後安國曰：恁麽則大衆一時散去得也。師自代曰：恁麽卽大衆一時禮拜。
泉州睡龍山道溥弘教禪師，福唐鄭氏子。初住五峯。上堂：莫道空山無祗待。便歸方丈。僧問：凡有言句，不出大千頂，未審頂外事如何？師曰：凡有言句，不是大千頂。曰：如何是大千頂？師曰：摩醯首羅天，猶是小千界。問：初心後學，近入叢林，方便門中，乞師指示。師敲門枋，僧曰：向上還有事也無？師曰：有。曰：如何是向上事？師再敲門枋。
南嶽金輪可觀禪師，福唐薛氏子。參雪峯，峯曰：近前來！師方近前作禮，峯與一蹋，師忽契悟。師事十二載，復歷叢林。住後，上堂：我在雪峯，遭他一蹋，直至如今眼不開，不知是何境界？僧問：如何是西來意？師曰：不是。大衆夜參後下堂，師召大衆，衆回首。師曰：看月！衆乃看。師曰：月似彎弓，少雨多風。衆無對。問：古人道毗盧有師，法身有主，如何是毗盧師、法身主？師曰：不可牀上安牀。問：如何是日用事？師拊掌三下。僧曰：學人未領此意。師曰：更待甚麽？問：從上宗乘，如何爲人？師曰：我今日未喫茶。曰：請師指示。師曰：過也。問：正則不問，請師傍指。師曰：抱取猫兒去。問僧：甚處來？曰：華光。師便推出，閉却門。僧無對。問：路逢達道人，不將語默對。未審將何對？師咄曰：出去！問僧：作麽生是覿面事？曰：請師鑒。師曰：恁麽道還當麽？曰：故爲卽不可。師曰：别是一著。問：如何是靈源一路？師曰：蹋過作麽？雪峯院主有書來招曰：山頭和尚年尊也，長老何不再入嶺一轉？師回書曰：待山頭和尚别有見解，卽再入嶺。僧問：如何是雪峯見解？師曰：我也驚。
福州大普山玄通禪師，本郡人也。僧問：驪龍頷下珠如何取得？師乃拊掌瞬視。問：方便以前事如何？師便推出。其僧問：如何是祖師西來意？師曰：齩骨頭漢出去！問：撥塵見佛時如何？師曰：脱枷來商量。問：急急相投，請師接。師曰：鈍漢！
福州長生山皎然禪師，本郡人。久依雪峯，一日與僧斫樹次，峯曰：斫到心且住。師曰：斫却著。峯曰：古人以心傳心，汝爲甚麽道斫却？師擲下斧曰：傳。峯打一拄杖而去。僧問雪峯：如何是第一句？峯良久，僧舉似師。師曰：此是第二句。峯再令其僧來問：如何是第一句？師曰：蒼天！蒼天！普請次，雪峯問：古人道：誰知席帽下，元是昔愁人。古人意作麽生？師側戴笠子曰：這箇是甚麽人語？峯問師：持經者能荷擔如來，作麽生是荷擔如來？師乃捧雪峯向禪牀上。普請次，雪峯負一束藤，路逢一僧便抛下。僧擬取，峯便蹋倒。歸謂師曰：我今日蹋這僧快！師曰：和尚却替這僧入湼槃堂始得。峯便休去。雪峯問：光境俱亡，復是何物？師曰：放皎然過有道處。峯曰：放汝過作麽生道？曰：皎然亦放和尚過。峯曰：放汝二十棒。師便禮拜。住後，僧問：古人有言：無明卽佛性，煩惱不須除。如何是無明卽佛性？師忿然作色，舉拳呵曰：今日打這師僧去也！曰：如何是煩惱不須除？師以手拏頭曰：這師僧得恁麽發人業。問：路逢達道人，不將語默對。未審將甚麽對？師曰：上紙墨堪作甚麽？閩帥署禪主大師，莫知所終。
信州鵝湖智孚禪師，福州人也。僧問：萬法歸一，一歸何所？師曰：非但闍黎一人忙。問：虚空講經，以何爲宗？師曰：闍黎不是聽衆，出去。問：五逆之子，還受父約也無？師曰：雖有自裁，未免傷己。問：如何是佛向上人？師曰：情知闍黎不柰何！曰：爲甚麽不柰何？師曰：未必小人得見君子。問：在前一句，請師道？師曰：脚跟下探取甚麽？曰：卽今見問。師曰：看闍黎變身不得。問：雪峯抛下拄杖，意作麽生？師以香匙抛下地。僧曰：未審此意如何？師曰：不是好種，出去。問：如何是鵝湖第一句？師曰：道甚麽？曰：如何卽是？師曰：妨我打睡。問：不問不答時如何？師曰：問人焉知？問：迷子未歸家時如何？師曰：不在途。曰：歸後如何？師曰：正迷在。問：如何是源頭事？師曰：途中覓甚麽？問：如何是一句？師曰：會麽？曰：恁麽莫便是否？師曰：蒼天！蒼天！鏡清問：如何是卽今底？師曰：何更卽今。清曰：幾就支荷。師曰：語逆言順。師一日不赴堂，侍者來請赴堂。師曰：我今日在莊喫油糍飽。者曰：和尚不曾出入。師曰：你但去問取莊主。者方出門，忽見莊主歸謝和尚到莊喫油糍。
杭州西興化度院師郁悟真禪師，泉州人也。僧問：如何是西來意？師舉拂子。僧曰：不會。師曰：喫茶去。問：如何是一塵？師曰：九世刹那分。曰：如何含得法界？師曰：法界在甚麽處？問：谿谷各異，師何明一？師曰：汝喘作麽？問：學人初機，乞師指示入路。師曰：汝怪化度甚麽處？問：如何是隨色摩尼珠？師曰：青黄赤白。曰：如何是不隨色摩尼珠？師曰：青黄赤白。問：如何是西來意？師曰：是東來西來？問：牛頭未見四祖時如何？師曰：鳥獸俱迷。曰：見後如何？師曰：山深水冷。問：維摩與文殊對談何事？師曰：唯有門前鏡湖水，清風不改舊時波。
漳州隆壽紹卿興法禪師，泉州陳氏子。因侍雪峯，山行見芋葉動，峯指動葉示之。師曰：紹卿甚生怕怖。峯曰：是汝屋裏底，怕怖甚麽？師於此有省。尋居龍谿，僧問：古人道：摩尼殿有四角，一角常露。如何是常露底角？師舉拂子，問：糧不畜一粒，如何濟得萬人饑？師曰：俠客面前如奪劔，看君不是黠兒郎。問：耳目不到處如何？師曰：汝無此作。曰：恁麽卽聞也。師曰：真箇聾漢。
福州僊宗院行瑫仁慧禪師，泉州王氏子。上堂：我與釋迦同參，汝道參甚麽人？時有僧出禮拜，擬伸問，師曰：錯。便下座。問：如何是西來意？師曰：熊耳不曾藏。問：直下事乞師方便。師曰：不因汝問，我亦不道。問：如何是西來意？師曰：白日無閑人。
福州蓮華永福院從弇超證禪師，僧問：儒門以五常爲極則，未審宗門以何爲極則？師良久，僧曰：恁麽則學人造次也。師曰：好與拄杖。問：教中道：唯有一乘法。如何是一乘法？師曰：汝道我在這裏作甚麽？曰：恁麽則不知教意也。師曰：雖然如此，却不孤負汝。問：不向問處領，猶有學人問處，和尚如何？師曰：喫茶去。上堂：長慶道：盡法無民。永福卽不然。若不盡法，又争得民？時有僧曰：請師盡法。師曰：我不要汝納税。問：諸餘卽不問，聊徑處乞師垂慈。師曰：不快禮三拜。問：大衆雲集，請師説法。師曰：聞麽？曰：若更伫思，應難得及。師曰：實卽得。問：摩尼殿有四角，一角常露。如何是常露底角？師曰：不可更點。師一日上堂，於座邊立，謂衆曰：二尊不並化，便歸方丈。
襄州雲蓋雙泉院歸本禪師，京兆府人也。初謁雪峯，禮拜次，峯下禪牀，跨背而坐，師於此有省。住後，僧問：如何是雙泉？師曰：可惜一雙眉。曰：學人不會。師曰：不曾煩禹力，湍流事不知。問：如何是西來的的意？師乃搊住，其僧變色。師曰：我這裏無這箇。師手指纖長，特異於人，號手相大師。
韶州林泉和尚，僧問：如何是一塵？師曰：不覺成丘山。
洛京南院和尚，僧問：如何是法法不生？師曰：生也。有儒者博覽古今，時呼爲張百會，謁師，師問：莫是張百會麽？曰：不敢。師以手於空畫一畫曰：會麽？曰：不會。師曰：一尚不會，甚麽處得百會來？
越州洞巖可休禪師，僧問：如何是洞巖正主？師曰：開著。問：如何是和尚親切爲人處？師曰：大海不宿死屍。問：如何是向上一路？師舉衣領示之。問：學人遠來，請師方便。師曰：方便了也。
定州法海院行周禪師，僧問：風恬浪静時如何？師曰：吹倒南牆。問：如何是道中寶？師曰：不露光。曰：莫便是否？師曰：是卽露也。
杭州龍井通禪師，僧問：如何是龍井龍？師曰：意氣天然别，神工畫不成。曰：爲甚麽畫不成？師曰：出羣不帶角，不與類中同。曰：還解行雨也無？師曰：普潤無邊際，處處皆結粒。曰：還有宗門中事也無？師曰：有。曰：如何是宗門中事？師曰：從來無形段，應物不曾虧。
杭州龍興宗靖禪師，台州人也。初參雪峯，誓充飯頭，勞逾十載。嘗於衆堂中袒一膊釘簾，峯覩而記曰：汝向後住持有千僧，其中無一人衲子也。師悔過回浙，住六通院，錢王命居龍興寺，有衆千餘，唯三學講誦之徒，果如雪峯所誌。僧問：如何是六通奇特之唱？師曰：天下舉將去。問：如何是六通家風？師曰：一條布衲，一斤有餘。問：如何是學人進前一路？師曰：誰敢謾汝？曰：豈無方便？師曰：早是屈抑也。問：如何是和尚家風？師曰：早朝粥，齋時飯。曰：更請和尚道？師曰：老僧困。曰：畢竟作麽生？師大笑而已。
福州南禪契璠禪師，上堂：若是名言妙句，諸方揔道了也。今日衆中還有超第一義者，致將一問來？若有，卽不孤負於人。僧問：如何是第一義？師曰：何不問第一義？曰：見問。師曰：已落第二義也。問：古佛曲調請師和。師曰：我不和汝雜亂底。曰：未審爲甚麽人和？師曰：甚麽處去來？
越州越山師鼐鑒真禪師，初參雪峯而染指。後因閩王請，於清風樓齋，坐久舉目，忽覩日光，豁然頓曉。而有偈曰：清風樓上赴官齋，此日平生眼豁開。方信普通年遠事，不從葱嶺帶將來。歸呈雪峯，峯然之。住後，僧問：如何是佛身？師曰：你問阿那箇佛身？曰：釋迦佛身。師曰：舌覆三千界。師臨終示偈曰：眼光隨色盡，耳識逐聲消。還源無别旨，今日與明朝。乃跏跌而逝。
泉州福清院玄訥禪師，高麗人也。泉守王公問：如何是宗乘中事？師叱之。僧問：如何是觸目菩提？師曰：闍黎失却半年糧。曰：爲甚麽如此？師曰：祇爲圖他一斗米。問：如何是清淨法身？師曰：蝦蟇曲蟮。問：教云：唯一堅密身，一切塵中現。如何是堅密身？師曰：驢馬猫兒。曰：乞師指示。師曰：驢馬也不會？問：如何是物物上辨明？師展一足示之。
衢州南臺仁禪師，僧問：如何是南臺境？師曰：不知貴。曰：畢竟如何？師曰：闍黎卽今在甚麽處？
泉州東禪和尚，初開堂，僧問：人王迎請，法王出世，如何提唱宗乘，卽得不謬於祖風？師曰：還柰得麽？曰：若不下水，焉知有魚？師曰：莫閑言語。問：如何是佛法最親切處？師曰：過也。問：學人末後來，請師最先句。師曰：甚處去來？問：如何是學人己分事？師曰：苦。問：如何是佛法大意？師曰：幸自可憐生，剛要異鄉邑。
杭州大錢山從襲禪師，雪峯之上足也。自本師印解，洞曉宗要。常曰：擊關南皷，唱雪峯歌。後入浙中謁錢王，王欽服道化，命居此山而闡法焉。僧問：不因王請，不因衆聚，請師直道西來的的意。師曰：那邊師僧過這邊著。曰：學人不會，乞師再指。師曰：争得恁麽不識好惡？問：閉門造車，出門合轍。如何是閉門造車？師曰：造車卽不問，作麽生是轍？曰：學人不會，乞師指示。師曰：巧匠施工，不露斤斧。
福州永泰和尚，僧問：承聞和尚見虎，是否？師作虎聲，僧作打勢。師曰：這死漢。問：如何是天真佛？師乃拊掌曰：不會，不會。
池州和龍壽昌院守訥妙空禪師，福州林氏子。僧問：未到龍門，如何湊泊？師曰：立命難存。新到參，師問：近離甚處？曰：不離方寸。師曰：不易來。僧亦曰：不易來。師與一掌。問：如何是傳底心？師曰：再三囑汝，莫向人説。問：如何是從上宗乘？師曰：向闍黎口裏著得麽？問：省要處請師一接。師曰：甚是省要。
建州夢筆和尚，僧問：如何是佛？師曰：不誑汝。曰：莫便是否？師曰：汝誑他。閩王請齋，問：師還將得筆來也無？師曰：不是稽山繡管，慙非月裏兔毫。大王既垂顧問，山僧敢不通呈？又問：如何是法王？師曰：不是夢筆家風。
福州極樂元儼禪師，僧問：如何是極樂家風？師曰：滿目看不盡。問：萬法本無根，未審教學人承當甚麽？師曰：莫寐語。問：久處暗室，未達其源。今日上來，乞師一接。師曰：莫閉眼作夜好！曰：恁麽卽優曇華坼，曲爲今時。向上宗風，如何垂示？師曰：汝還識也無？曰：恁麽卽息疑去也。師曰：莫用大衆前寐語。問：摩騰入漢卽不問，達麽來梁時如何？師曰：如今豈謬？曰：恁麽卽理出三乘，華開五葉。師曰：説甚麽三乘五葉？出去！
福州芙蓉山如體禪師，僧問：如何是古人曲調？師良久，曰：聞麽？曰：不聞。師示頌曰：古曲發聲雄，今時韻亦同。若教第一指，祖佛盡迷蹤。
洛京憩鶴山和尚，僧問：如何是憩鶴？師以兩手鬭云：鵓鳩鳩。問：駿馬不入西秦時如何？師曰：向甚麽處去？
潭州潙山棲禪師，僧問：正恁麽時如何親近？師曰：汝擬作麽生親近？曰：豈無方便？師曰：開元龍興，大藏小藏。問：如何是速疾神通？師曰：新衣成弊帛。問：如何是黄尋橋？師曰：賺却多少人？問：不假忉忉，如何是和尚家風？師曰：莫作野干聲。
吉州潮山延宗禪師，因資福來謁，師下禪牀相接。福問：和尚住此山，得幾年也？師曰：鈍鳥棲蘆，困魚止濼。曰：恁麽則真道人也。師曰：且坐喫茶。問：如何是潮山？師曰：不宿屍。曰：如何是山中人？師曰：石上種紅蓮。問：如何是和尚家風？師曰：切忌犯朝儀。
益州普通山普明禪師，僧問：如何是佛性？師曰：汝無佛性。曰：蠢動含靈，皆有佛性。學人爲何却無？師曰：爲汝向外求。問：如何是玄玄之珠？師曰：這箇不是。曰：如何是玄玄珠？師曰：失却也。
隨州雙泉山梁家庵永禪師，僧問：達磨九年面壁，意旨如何？師曰：睡不著。師問護國長老：隨陽一境，是男是女，各伸一問，問問各别。長老將何祗對？國以手空中畫一圓相，師曰：謝長老慈悲。國曰：不敢。師低頭不顧。問：如何得頓息諸緣去？師曰：雪上更加霜。
漳州保福院超悟禪師，僧問：魚未透龍門時如何？師曰：養性深潭。曰：透出時如何？師曰：纔昇霄漢，衆類難追。曰：昇後如何？師曰：垂雲普覆，潤及大千。曰：還有不受潤者也無？師曰：有。曰：如何是不受潤者？師曰：直杌撐太陽。
太原孚上座，初在揚州光孝寺講湼槃經。有禪者阻雪，因往聽講。至三因佛性，三德法身，廣談法身妙理，禪者失笑。師講罷，請禪者喫茶。白曰：某甲素志狹劣，依文解義，適蒙見笑，且望見教。禪者曰：實笑座主不識法身。師曰：如此解説，何處不是？曰：請座主更説一遍。師曰：法身之理，猶若太虚，竪窮三際，横亘十方，彌綸八極，包括二儀，隨緣赴感，靡不周徧。曰：不道座主説不是，祇是説得法身量邊事，實未識法身在。師曰：既然如是，禪德當爲我説。曰：座主還信否？師曰：焉敢不信？曰：若如是，座主輟講旬日，於室内端然静慮，收心攝念，善惡諸緣，一時放却。師一依所教，從初夜至五更，聞皷角聲，忽然契悟。便去扣門，禪者曰：阿誰？師曰：某甲。禪者咄曰：教汝傳持大教，代佛説法，夜來爲甚麽醉酒卧街？師曰：禪德自來講經，將生身父母鼻孔扭揑，從今已去，更不敢如是。禪者曰：且去，來日相見。師遂罷講，徧歷諸方，名聞宇内。嘗遊浙中登徑山法會。一日於大佛殿前，有僧問：上座曾到五臺否？師曰：曾到。曰：還見文殊麽？師曰：見。曰：甚麽處見？師曰：徑山佛殿前見。其僧後適閩川，舉似雪峯，峯曰：何不教伊入嶺來。師聞，乃趣裝而邁。初至雪峯廨院憩錫，因分柑子與僧。長慶問：甚麽處將來？師曰：嶺外將來。曰：遠涉不易，擔負得來。師曰：柑子，柑子。次日上山，雪峯聞，乃集衆。師到法堂上，顧視雪峯，便下看知事，明日却上禮拜曰：某甲昨日觸忤和尚。峯曰：知是般事便休。峯一日見師，乃指日示之，師摇手而出。峯曰：汝不肯我那！師曰：和尚摇頭，某甲擺尾，甚麽處是不肯？峯曰：到處也須諱却。一日，衆僧晚參，峯在中庭卧。師曰：五州管内，祇有這老和尚較些子。峯便起去。峯嘗問師：見説臨濟有三句，是否？師曰：是。曰：作麽生是第一句？師舉目視之。峯曰：此猶是第二句。如何是第一句？師叉手而退。自此雪峯深器之。室中印解，師資道契，更不他遊，而掌浴焉。一日，玄沙上，問訊雪峯，峯曰：此間有箇老鼠子，今在浴室裏。沙曰：待與和尚勘過。言訖到浴室，遇師打水。沙曰：相看上座。師曰：已相見了。沙曰：甚麽劫中曾相見？師曰：瞌睡作麽？沙却入方丈，白雪峯曰：已勘破了。峯曰：作麽生勘伊？沙舉前話，峯曰：汝著賊也。皷山問師：父母未生時，鼻孔在甚麽處？師曰：老兄先道。山曰：如今生也，汝道在甚麽處？師不肯。山却問：作麽生？師曰：將手中扇子來！山與扇子，再徵前話，師摇扇不對。山罔測，乃敺師一拳。皷山赴大王請，雪峯門送，回至法堂。乃曰：一隻聖箭直射九重城裏去也。師曰：是伊未在。峯曰：渠是徹底人。師曰：若不信，待某甲去勘過。遂趁至中路，便問：師兄向甚麽處去？山曰：九重城裏去。師曰：忽遇三軍圍繞時如何？山曰：他家自有通霄路。師曰：恁麽則離宫失殿去也。山曰：何處不稱尊！師拂袖便回。峯問：如何？師曰：好隻聖箭，中路折却了也。遂舉前話。峯乃曰：奴渠語在。師曰：這老凍膿猶有鄉情在。師在庫前立，有僧問：如何是觸目菩提？師踢狗子，作聲走。僧無對。師曰：小狗子不消一踢。保福簽瓜次，師至，福曰：道得與汝瓜喫。師曰：把將來。福度與一片，師接得便去。師不出世，諸方目爲太原孚上座。後歸維揚，陳尚書留在宅供養。一日謂尚書曰：來日講一徧大湼盤經，報答尚書。書致齋茶畢，師遂陞座。良久，揮尺一下曰：如是我聞。乃召尚書，書應諾。師曰：一時佛在。便乃脱去。
南嶽般若惟勁寶聞禪師，福州人也。師雪峯而友玄沙，深入玄奥。一日問鑑上座：聞汝註楞嚴，是否？鑑曰：不敢。師曰：二文殊作麽生註？曰：請師鑑。師乃揚袂而去。師嘗續寶林傳四卷，紀貞元之後宗門繼踵之源流者。又别著南嶽高僧傳，皆行于世。
安州白兆志圓顯教禪師，僧問：諸佛心印甚麽人傳？師曰：達磨大師。曰：達磨争能傳得？師曰：汝道甚麽人傳得？問：如何是直截一路？師曰：截。問：如何是佛法大意？師曰：苦。問：如何是道？師曰：普。問：如何是學人自己？師曰：失。問：如何是得無山河大地去？師曰：不起見。問：如何是畢鉢羅窟迦葉道場中人？師曰：釋迦牟尼佛。問：如何是朱頂王菩薩？師曰：問那箇赤頭漢作麽？
南嶽横龍和尚，初住金輪。僧問：如何是金輪第一句？師曰：鈍漢。問：如何是金輪一隻箭？師曰：過也。問：如何是祖師燈？師曰：八風吹不滅。曰：恁麽則暗冥不生也。師曰：白日没閑人。
温州瑞峯院神禄禪師，福州人也。久爲瑞巖侍者，後開山創院，學侣依附。師有偈曰：蕭然獨處意沉吟，誰信無絃發妙音。終日法堂唯静坐，更無人問本來心。時有朋彦上座問曰：如何是本來心？師召朋彦，彦應諾。師曰：與老僧點茶來。彦於是信入。
鄂州黄龍山誨機超慧禪師，清河張氏子。初參巖頭，問：如何是祖師西來意？頭曰：你還解救糍麽？師曰：解。頭曰：且救糍去。後到玄泉，問：如何是祖師西來意？泉拈起一莖皂角曰：會麽？師曰：不會。泉放下皂角，作洗衣勢。師便禮拜曰：信知佛法無别。泉曰：你見甚麽道理？師曰，某甲曾問巖頭，頭曰：你還解救糍麽？救糍也祇是解粘。和尚提起皂角，亦是解粘，所以道無别。泉呵呵大笑，師遂有省。住後，僧問：不問祖佛邊事，如何是平常之事？師曰：我住山得十五年也。問：如何是和尚家風？師曰：琉璃鉢盂無底。問：如何是君王劒？師曰：不傷萬類。曰：佩者如何？師曰：血濺梵天。曰：大好不傷萬類。師便打。問：佛在日爲衆生説法，佛滅後有人説法否？師曰：慙愧佛。問：毛吞巨海，芥納須彌，不是學人本分事。如何是學人本分事？師曰：封了合盤市裏揭。問：急切相投，請師通信。師曰：火燒裙帶香。問：如何是大疑底人？師曰：對坐盤中弓落盞。曰：如何是不疑底人？師曰：再坐盤中弓落盞。問：風恬浪静時如何？師曰：百尺竿頭五兩垂。師將順世，僧問：百年後，鉢囊子甚麽人將去？師曰：一任將去。曰：裏面事如何？師曰：線綻方知。曰：甚麽人得？師曰：待海鷰雷聲，卽向汝道。言訖而寂。
洛京栢谷和尚，僧問：普滋法雨時如何？師曰：有道傳天位，不汲鳳凰池。問：九旬禁足三月事如何？師曰：不墜蠟人機。
懷州玄泉二世和尚，僧問：辭窮理盡時如何？師曰：不入理豈同盡。問：妙有玄珠，如何取得？師曰：不似摩尼絶影艷，碧眼胡人豈能見？曰：有口道不得時如何？師曰：三寸不能齊皷韻，瘂人解唱木人歌。
潞府妙勝玄密禪師，僧問：四山相逼時如何？師曰：紅日不垂影，暗地莫知音。曰：學人不會。師曰：鶴透羣峯，何伸向背？問：雪峯一曲千人唱，月裏挑燈誰最明？師曰：無音和不齊，明暗豈能收！
婺州明招德謙禪師，受羅山印記，靡滯於一隅，激揚玄旨，諸老宿皆畏其敏捷，後學鮮敢當其鋒者。嘗到招慶，指壁畫問僧：那箇是甚麽神？曰：護法善神。師曰：會昌沙汰時，向甚麽處去來？僧無對。師令僧問演侍者，演曰：汝甚麽劫中遭此難來？僧回舉似師，師曰：直饒演上座，他後聚一千衆，有甚麽用處？僧禮拜，請别語。師曰：甚麽處去也！次到坦長老處，坦曰：夫參學，一人所在亦須到，半人所在亦須到。師便問：一人所在卽不問，作麽生是半人所在？坦無對。後令小師問師，師曰：汝欲識半人所在麽，也祇是弄泥團漢。清八路舉仰山插鍬話問師：古人意在叉手處，插鍬處？師召清，清應諾。師曰：還夢見仰山麽？清曰：不要上座下語，祇要商量。師曰：若要商量，堂頭自有一千五百人老師在。又到雙巖，巖請喫茶次，曰：某甲致一問，若道得，便捨院與闍黎住。若道不得，卽不捨院。遂舉金剛經云：一切諸佛及諸佛阿耨多羅三藐三菩提法，皆從此經出，且道此經是何人説？師曰：説與不説，拈向這邊著。祇如和尚，決定唤甚麽作此經？巖無對。師又曰：一切賢聖，皆以無爲法而有差别，則以無爲法爲極則，憑何而有差别？祇如差别，是過不是過？若是過，一切賢聖悉皆是過。若不是過，決定唤甚麽作差别？巖亦無語。師曰：噫！雪峯道底。師訪保寧，於中路相遇，便問：兄是道伴中人？乃點鼻頭曰：這箇礙塞我不徹，與我拈却少時得麽？寧曰：和尚有來多少時？師曰：噫！洎賺我踏破一緉草鞋。便回國泰代曰：非但某甲，諸佛亦不柰何！師曰：因甚麽以己方人？師在婺州智者寺，居第一座，尋常不受淨水。主事嗔曰：上座不識觸淨，爲甚麽不受淨水？師跳下牀，提起淨瓶曰：這箇是觸是淨？事無語，師乃撲破。自爾道聲遐播，衆請居明招山開法，四來禪者盈于堂室。上堂：全鋒敵勝，罕遇知音。同死同生，萬中無一。尋言逐句，其數河沙。舉古舉今，滅胡種族。向上一路，啐啄猶乖。儒士相逢，握鞭回首。沙門所見，誠實苦哉。抛却真金，隨隊撮土。報諸稚子，莫謾波波。解得他玄，猶兼瓦礫。不如一擲，騰過太虚。祇者靈鋒，阿誰敢近？任君來箭，方稱丈夫。擬欲吞聲，不消一攫。僧問：師子未出窟時如何？師曰：俊鷂趁不及。曰：出窟後如何？師曰：萬里正紛紛。曰：欲出不出時如何？師曰：嶮。曰：向去事如何？師曰：劄。問：如何是透法身外一句子？師曰：北斗後翻身。問：十二時中如何趣向？師曰：抛向金剛地上著。問：文殊與維摩對譚何事？師曰：葛巾紗帽，已拈向這邊著也。問：如何是和尚家風？師曰：齩得著是好手。問：放鶴出籠和煙去時如何？師曰：争柰頭上一點何！問：無煙之火，是甚麽人向得？師曰：不惜眉毛底。曰：和尚還向得麽？師曰：汝道我有多少莖眉毛在？新到參，纔上法堂，師舉拂子却擲下，其僧珍重，便下去。師曰：作家！作家！問：全身佩劔時如何？師曰：忽遇正恁麽時又作麽生？僧無對。
一日天寒，上堂，衆纔集，師曰：風頭稍硬，不是汝安身立命處，且歸暖室商量。便歸方丈，大衆隨至立定。師又曰：纔到暖室，便見瞌睡。以拄杖一時趁下。師問國泰：古人道俱胝趁念三行呪，便得名超一切人。作麽生與他拈却三行呪，便得名超一切人？泰竪起一指。師曰：不因今日，争識得瓜洲客。師有師叔在廨院不安，附書來問曰：某甲有此大病，如今正受疼痛，一切處安置伊不得，還有人救得麽？師回信曰：頂門上中此金剛箭，透過那邊去也。會下有僧去，住庵一年後却來，禮拜曰：古人道三日不相見，莫作舊時看。師撥開胷曰：汝道我有幾莖蓋膽毛？僧無對。師却問：汝甚麽時離庵？曰：今朝。師曰：來時折脚鐺子，分付與阿誰？僧又無語。師乃喝出。問：承師有言，我住明招頂，興傳古佛心。如何是明招頂？師曰：换却眼。曰：如何是古佛心？師曰：汝還氣急麽？問：學人拏雲󲊸浪，上來請師展鉢。師曰：拶破汝頂。曰：也須仙陀去。師便打，趁出。師有頌示衆曰：明招一拍和人稀，此是真宗上妙機。石火瞥然何處去，朝生之子合應知。臨遷化，上堂告衆，囑付訖，僧問：和尚百年後向甚麽處去？師擡起一足曰：足下看取。中夜問侍者：昔日靈山會上，釋迦如來展開雙足，放百寶光。遂展足曰：吾今放多少？者曰：昔日世尊，今宵和尚。師以手撥眉曰：莫孤負麽？乃説偈曰：驀刀叢裏逞全威，汝等諸人善護持。火裏鐵牛生犢子，臨歧誰解湊吾機？偈畢，端坐而逝，塔院存焉。
洪州大寧院隱微覺寂禪師，豫章新淦楊氏子。誕夕有光明貫室。年七歲，依本邑石頭院道堅禪師出家受具，歷參宗匠。至羅山，山導以師子在窟出窟之要，因而省悟。後回江表，會龍泉宰李孟俊請居十善道場，闡揚宗旨。上堂：還有騰空底麽？出來！衆無出者。師説偈曰：騰空正是時，應須眨上眉。從兹出倫去，莫待白頭兒。僧問：如何是十善橋？師曰：險。曰：過者如何？師曰：喪。問：資福和尚遷化向甚麽處去？師曰：草鞋破。問：如何是黄梅一句？師曰：卽今作麽生？曰：如何通信？師曰：九江路絶。問：初心後學，如何是學？師曰：頭戴天。曰：畢竟如何？師曰：脚踏地。問：如何是法王劒？師曰：露。曰：還殺人也無？師曰：作麽！問：如何是龍泉劒？師曰：不出匣。曰：便請出匣。師曰：星辰失位。問：國界安寧，爲甚麽珠不現？師曰：落在甚麽處？
衡州華光範禪師，僧問：靈臺不立，還有出身處也無？師曰：有。曰：如何是出身處？師曰：出。問：如何是西來意？師曰：道。問：如何是佛法大意？師曰：驗。問：牛頭未見四祖時如何？師曰：自由自在。曰：見後如何？師曰：自由自在。問：如何是佛法中事。師曰：了。
福州羅山紹孜禪師，上堂，有數僧争出問話。師曰：但一齊出來問，待老僧一齊與汝荅。僧便問：學人一齊問，請師一齊荅。師曰：得。問：學人乍入叢林，祖師的的意，請師直指。師曰：好。
西川定慧禪師，初參羅山，山問：甚麽處來？師曰：遠離西蜀，近發開元。却近前問：卽今事作麽生？山揖曰：喫茶去。師擬議，山曰：秋氣稍熱去。師出至法堂，歎曰：我在西蜀峩嵋山脚下拾得一隻蓬蒿箭，擬撥亂天下，今日打羅山寨，弓折箭盡也。休！休！乃下參衆。山來日上堂，師出問：豁開户牖，當軒者誰？山便喝。師無語。山曰：毛羽未備，且去。師因而摳衣，久承印記。後謁台州勝光，光坐次，師直入身邊，叉手而立。光問：甚處來？師曰：猶待荅話在。便出。光拈得拂子，趁至僧堂前，見師乃提起拂子曰：闍黎唤這箇作甚麽？師曰：敢死喘氣。光低頭歸方丈。
建州白雲令弇禪師，上堂：遣往先生門，誰云對喪主。珍重！僧問：已事未明，以何爲驗？師曰：木鏡照素容。曰：驗後如何？師曰：不争多。問：三台有請，四衆臨筵。既處當仁，請師一唱。師曰：要唱也不難。曰：便請。師曰：夜静水寒魚不食，滿船空載月明歸。
虔州天竺義澄常真禪師，在羅山數載。後因山示疾，師問：百年後忽有人問，和尚以何指示？山乃放身便倒。師從此契悟，卽禮謝。住後，僧問：如何是佛法大意？師曰：寒暑相催。
吉州清平惟曠真寂禪師，上堂：不動神情，便有輸贏之意。還有麽，出來。時有僧出禮拜，師曰：不是作家。便歸方丈。問：如何是第一句？師曰：要頭將取去！問：如何是活人劒？師曰：會麽？曰：如何是殺人刀？師叱之。問：如何是師子兒？師曰：毛頭排宇宙。
婺州金柱山義昭禪師，僧問：如何是和尚家風？師曰：開門作活計。曰：忽遇賊來，又作麽生？師曰：然。新到參，師揭簾以手作除帽勢。僧擬欲近前，師曰：賺殺人！因事有偈曰：虎頭生角人難措，石火電光須密布。假饒烈士也應難，懵底那能解回互。
潭州谷山和尚，僧問：省要處乞師一言。師便起去。問：𦏪羊掛角時如何？師曰：你向甚麽處覓？曰：掛角後如何？師曰：走。
湖南道吾從盛禪師，初住龍回，僧問：如何是覿面事？師曰：新羅國去也。問：如何是龍回家風？師曰：縱横射直。問：窮子投師，乞師拯濟。師曰：莫是屈著汝麽？曰：争柰窮何！師曰：大有人見。
福州羅山義因禪師，上堂良久曰：若是宗師門下客，必不怪於羅山。珍重！僧問：承古有言，自從認得曹谿路，了知生死不相關。曹谿路卽不問，如何是羅山路？師展兩手，僧曰：恁麽則一路得通，諸路亦然。師曰：甚麽諸路！僧近前叉手，師曰：靈鶴煙霄外，鈍鳥不離窠。問：教中道，順法身萬象俱寂，隨智用萬象齊生。如何是萬象俱寂？師曰：有甚麽？曰：如何是萬象齊生？師曰：繩牀倚子。
灌州靈巖和尚，僧問：如何是道中寶？師曰：地傾東南，天高西北。曰：學人不會。師曰：落照機前異。師頌石鞏接三平曰：解擘當胷箭，因何祇半人？爲從途路曉，所以不全身。
吉州匡山和尚，示徒頌曰：匡山路，匡山路，巖崖嶮峻人難措。遊人擬議隔千山，一句分明超佛祖。白牛頌曰：我有古壇真白牛，父子藏來經幾秋。出門直往孤峯頂，回來暫跨虎谿頭。
福州興聖重滿禪師，上堂：覿面分付，不待文宣。對眼投機，唤作參玄。上士若能如此，所以宗風不墜。僧問：如何是宗風不墜底句？師曰：老僧不忍。問：昔日靈山會裏，今朝興聖筵中，和尚親傳，如何舉唱？師曰：欠汝一問。
潭州寶應清進禪師，僧問：如何是實相？師曰：没却汝。問：至理無言，如何通信？師曰：千差萬别。曰：得力處乞師指示。師曰：瞌睡漢。
漳州羅漢院桂琛禪師，常山李氏子。爲童兒時，日一素食，出言有異。既冠，親事本府萬歲寺無相大師，披削登戒，學毗尼。一日，爲衆陞臺，宣戒本布薩已，乃曰：持戒但律身而已，非真解脱也。依文作解，豈發聖智乎？於是訪南宗，初謁雲居雪峯，參訊勤恪，然猶未有所見。後造玄沙，一言啓發，廓爾無惑。沙問：三界唯心，汝作麽生會？師指倚子曰：和尚唤這箇作甚麽？曰：倚子。師曰：和尚不會三界唯心？曰：我唤這箇作竹木，汝唤作甚麽？師曰：桂琛亦唤作竹木。曰：盡大地覓一箇會佛法底人不可得。師自爾愈加激勵。沙每因誘迪學者，流出諸三昧，皆命師爲助發。師雖處衆韜晦，然聲譽甚遠。時漳牧王公建精舍曰地藏，請師開法。因插田次，見僧乃問：從甚處來？曰：南州。師曰：彼中佛法如何？曰：商量浩浩地。師曰：争如我這裏，栽田博飯喫。曰：争柰三界何！師曰：唤甚麽作三界？問僧甚處來？曰：南方來。師曰：南方知識，有何言句示徒？曰：彼中道，金屑雖貴，眼裏著不得。師曰：我道須彌在汝眼裏。一日，同中塔侍玄沙，沙打中塔一棒曰：就名就體。中塔不對。沙乃問師：作麽生會？師曰：這僧著一棒不知來處。僧報曰：保福已遷化也。師曰：保福遷化，地藏入塔。
後遷羅漢，大闡玄要。上堂：宗門玄妙，爲當祇恁麽，也更别有奇特。若别有奇特，汝且舉將來看。若無，去，不可將兩箇字便當却宗乘也。何者？兩箇字謂宗乘、教乘也。汝纔道著宗乘，便是宗乘；道著教乘，便是教乘。禪德，佛法宗乘，元來由汝口裏安立名字，作取説取便是也。斯須向這裏説平説實，説圓説常。禪德，汝唤甚麽作平實，把甚麽作圓常？傍家行脚，理須甄别，莫相埋没。得些子聲色名字，貯在心頭，道我會解，善能揀辨。汝且會箇甚麽？揀箇甚麽？記持得底是名字，揀辨得底是聲色。若不是聲色名字，汝又作麽生記持揀辨？風吹松樹也是聲，蝦蟇老鵶叫也是聲，何不那裏聽取揀擇去！若那裏有箇意度模樣，秪如老師口裏，又有多少意度與上座？莫錯，卽今聲色摐摐地，爲當相及不相及？若相及，卽汝靈性金剛祕密應有壞滅去也。何以如此？爲聲貫破汝耳，色穿破汝眼，因緣卽塞却汝，幻妄走殺汝，聲色體爾不可容也。若不相及，又甚麽處得聲色來，會麽？相及不相及，試裁辨看。少間又道：是圓常平實，甚麽人恁麽道，未是黄夷村裏漢解恁麽説。是他古聖，乖些子相助顯發。今時不識好惡，便安圓實，道我别有宗風玄妙，釋迦佛無舌頭，不如汝些子，便恁麽點胷。若論殺盗婬罪，雖重猶輕，尚有歇時。此箇謗般若，瞎却衆生眼，入阿鼻地獄吞鐵丸莫將爲等閑。所以古人道，過在化主，不干汝事。珍重！僧問：如何是羅漢一句？師曰：我若向汝道，便成兩句也。問：不會底人來，師還接否？師曰：誰是不會者？曰：適來道了也。師曰：莫自屈麽？保福僧到，師問：彼中佛法如何？曰：有時示衆道：塞却你眼，教你覷不見。塞却你耳，教你聽不聞。坐却你意，教你分别不得。師曰：吾問你，不塞你眼，見箇甚麽？不塞你耳，聞箇甚麽？不坐你意，作麽生分别？問：以字不成，八字不是，未審是甚麽字？師曰：汝實不會那！曰：學人實不會。師曰：看取下頭註脚。問：如何是沙門正命食？師曰：喫得麽？曰：欲喫此食，作何方便？師曰：塞却你口。問：如何是羅漢家風？師曰：不向你道。曰：爲甚麽不道？師曰：是我家風。問：如何是法王身？師曰：汝今是甚麽身？曰：恁麽卽無身也。師曰：苦痛深。上堂纔坐，有二僧一時禮拜。師曰：俱錯。問：如何是撲不破底句？師曰：撲。問：一佛出世普爲羣生，和尚今日爲箇甚麽？師曰：甚麽處遇一佛？曰：恁麽卽學人罪過。師曰：謹退。問：如何是諸聖玄旨？師曰：四楞塌地。問：大事未肯時如何？師曰：由汝。問：如何是十方眼？師曰：眨上眉毛著。請保福齋，令人傳語曰：請和尚慈悲降重。福曰：慈悲爲阿誰？師曰：和尚恁麽道，渾是不慈悲。翫月次，乃曰：雲動有，雨去有？僧曰：不是雲動是風動。師曰：我道雲亦不動，風亦不動。曰：和尚適來又道雲動。師曰：阿誰罪過。師見僧，舉拂子曰：還會麽？曰：謝和尚慈悲示學人。師曰：見我豎拂子，便道示學人，汝每日見山見水，可不示汝？又見僧來，舉拂子。其僧讚歎禮拜，師曰：見我竪拂子，便禮拜讚歎。那裏掃地竪起掃帚，爲甚麽不讚歎？問：承教有言，若見諸相非相，卽見如來。如何是非相？師曰：燈籠子。問：如何是出家？師曰：唤甚麽作家？問：僧甚處來？曰：秦州。師曰：將得甚麽物來？曰：不將得物來。師曰：汝爲甚麽對衆謾語？其僧無對。師却問：秦州豈不是出鸎鵡？曰：鸎鵡出在隴西。師曰：也不較多。問：僧甚處來？曰：報恩。師曰：何不且在彼中。曰：僧家不定。師曰：既是僧家，爲甚麽不定？僧無對。
王太傅上雪峯施衆僧衣，時從弇上座不在，師弟代上名受衣。弇歸，弟曰：某甲爲師兄上名了。弇曰：汝道我名甚麽？弟無對。師代云：師兄得恁麽貪。又曰：甚麽處是貪處？又代云：兩度上名。師與長慶、保福入州，見牡丹障子。保福曰：好一朵牡丹花。長慶曰：莫眼花。師曰：可惜許一朵花。問僧：汝在招慶有甚麽異聞底事？試舉看。曰：不敢錯舉。師曰：真實底事作麽生舉？曰：和尚因甚麽如此？師曰：汝話墮也。衆僧晚參，聞角聲，師曰：羅漢三日一度上堂，王太傅二時相助。問：如何是學人本來心？師曰：是你本來心。問：師居寶座，説法度人，未審度甚麽人？師曰：汝也居寶座，度甚麽人？問：鏡裏看形見不難，如何是鏡？師曰：還見形麽？問：但得本，莫愁末，如何是末？師曰：總有也。師因疾，僧問：和尚尊候較否？師以杖拄地曰：汝道這箇還痛否？曰：和尚問阿誰？師曰：問汝。曰：還痛否？師曰：元來共我作道理。天成三年秋，復屆閩城舊止，徧遊近城梵宇已，乃示寂。茶毗收舍利，建塔于院之西隅，謚真應禪師。
杭州天龍寺重機明真禪師，台州人也。得法玄沙，復回浙中。錢武肅王請出世開法。上堂：若直舉宗風，獨唱本分事，便同於頑石。若言絶凡聖消息，無大地山河，盡十方世界，都是一隻眼。此乃事不獲已，恁麽道還會麽？若更不會，聽取一頌：盲聾瘖瘂是仙陀，滿眼時人不柰何。祇向目前須體妙，身心萬象與森羅。僧問：如何是璇璣不動？師曰：青山數重。曰：如何是寂爾無垠？師曰：白雲一帶。問：如何是歸根得旨？師曰：兔角生也。曰：如何是隨照失宗？師曰：龜毛落也。問：蓮花未出水時如何？師曰：誰人不知？曰：出水後如何？師曰：馨香目擊。問：朗月輝空時如何？師曰：正是分光景，何消指玉樓。
福州僊宗院契符清法禪師，開堂日，僧問：師登寶座，合談何事？師曰：剔開耳孔著。曰：古人爲甚麽却道非耳目之所到？師曰：金櫻樹上不生梨。曰：古今不到處，請師道。師曰：汝作麽生問？問：衆手淘金，誰是得者？師曰：舉手隔千里，休功任意看。問：飛岫巖邊華子秀，仙境臺前事若何？師曰：無價大寶光中現，暗客惽惽争柰何。曰：優曇華拆人皆覩，向上宗乘意若何？師曰：闍黎若問宗乘意，不如静處薩婆訶。問：如何是閩中諸佛境界？師曰：造化終難測，春風徒自輕。問如何是道中寶？師曰：雲孫淚亦垂。問：諸聖收光歸源後如何？師曰：三聲猿屢斷，萬里客愁聽。曰：未審今時人，如何湊得古人機？師曰：好心向子道，切忌未生時。
婺州國泰院瑫禪師，上堂：不離當處，咸是妙明真心。所以玄沙和尚道：會我最後句，出世少人知。争似國泰有末頭一句？僧問：如何是國泰末頭一句？師曰：闍黎問太遲生！便歸方丈。問：如何是毗盧？師曰：某甲與老兄是弟子。問：達磨來時卽不問，如何是未來時事？師曰：親遇梁王。問：古鏡未磨時如何？師曰：古鏡。曰：磨後如何？師曰：古鏡。
福州升山白龍院道希禪師，本郡人也。上堂：不要舉足，是誰威光？還會麽？若道自家去處，本自如是，且喜没交涉。問：如何是西來意？師曰：汝從甚處來？問：如何是佛法大意？師曰：汝早禮三拜。問：不責上來，請師直道。師曰：得。問：如何是正真道？師曰：騎驢覓驢。問：請師荅無賓主話。師曰：昔年曾記得。曰：卽今如何？師曰：非但耳聾，亦兼眼暗。問：情忘體合時如何？師曰：别更夢見箇甚麽？問：學人擬伸一問，請師裁。師曰：不裁。曰：爲甚麽不裁？師曰：須知好手。問：大衆雲集，請師舉揚宗教。師曰：少遇聽者。問：不涉脣鋒，乞師指示。師曰：不涉脣鋒問將來！曰：恁麽卽羣生有賴。師曰：莫閑言語。問：請和尚生機荅話。師曰：把紙筆來録將去。問：如何是思大口？師曰：出來向你道。曰：學人卽今見出。師曰：曾賺幾人來？
福州安國院慧球寂照禪師，泉州莆田人也。玄沙室中，參訊居首。因問：如何是第一月？沙曰：用汝箇月作麽？師從此悟入。梁開平二年，玄沙將示滅，閩帥王氏遣子至，問疾，仍請密示繼踵説法者誰。沙曰：球子得。王默記遺旨。乃問鼓山：卧龍法席，孰當其任？鼓山舉城下宿德具道眼者十有二人，皆堪出世。王亦默之。至開堂日，官寮與僧侣俱會法筵。王忽問衆曰：誰是球上座！於是衆人指出師，王氏便請陞座。師良久曰：莫嫌寂寞，莫道不堪，未詳涯際，作麽生論量？所以尋常用其音響，聊撥一兩下，助他發機。若論來十方世界，覓一人爲伴侣，不可得。僧問：佛法大意，從何方便頓入？師曰：入是方便。問：雲自何山起？風從何澗生？師曰：盡力施爲，不離中塔。上堂：我此間粥飯因緣，爲兄弟舉唱，終是不常。欲得省要，却是山河大地與汝發明。其道既常，亦能究竟。若從文殊門入者，一切無爲。土木瓦礫，助汝發機。若從觀音門入者，一切音響，蝦蟇蚯蚓，助汝發機。若從普賢門入者，不動步而到。以此三門方便示汝。如將一隻折箸攪大海水，令彼魚龍知水爲命。會麽？若無智眼而審諦之，任汝百般巧妙，不爲究竟。問：學人近入叢林，不明己事，乞師指示。師以杖指之曰：會麽？曰：不會。師曰：我恁麽爲汝，却成抑屈人，還知麽？若約當人分上，從來底事，不論初入叢林，及過去諸佛，不曾乏少。如大地水，一切魚龍初生及至老死，所受用水，悉皆平等。問：不謬正宗，請師真實。師曰：汝替我道。曰：或有不辨者作麽生？師曰：待不辨者來。問：諸佛還有師否？師曰：有。曰：如何是諸佛師？師曰：一切人識不得。上堂良久，有僧出禮拜。師曰：莫教髑髏拶損。僧參問，曰：去却僕從，便請相見。師曰：眨上眉毛看。曰：不與麽時如何？師曰：山北去也。問：從上宗乘事如何？師良久，僧拜問，師便喝出。問：如何是大庾嶺頭事？師曰：料汝承當不得。曰：重多少？師曰：這般底論劫不柰何。師問了院主：祇如先師道，盡十方世界是真實人體，你還見僧堂麽？了曰：和尚莫眼花？師曰：先師遷化，肉猶煖在。
衡嶽南臺誠禪師，僧問：玄沙宗旨，請師舉揚。師曰：甚麽處得此消息？曰：垂接者何？師曰：得人不迷己。問：潭清月現，是何境界？師曰：不干你事。曰：借問又何妨。師曰：覓潭月不可得。問：離地四指，爲甚麽却有魚紋？師曰：有聖量在。曰：此量爲甚麽人施？師曰：不爲聖人。
福州螺蜂冲奥明法禪師，上堂：人人具足，人人成現，争怪得山僧？珍重。僧問：諸法寂滅相，不可以言宣，如何是寂滅相？師曰：問荅俱備。曰：恁麽則真如法界，無自無他。師曰：特地令人愁。問：牛頭未見四祖時如何？師曰：德重鬼神欽。曰：見後如何？師曰：通身聖莫測。問：如何是螺峯一句？師曰：苦。問：如何是本來人？師曰：惆悵松蘿境界危。
泉州睡龍山和尚，僧問：如何是觸目菩提？師以杖趁之，僧乃走。師曰：住！住！向後遇作家舉看。上堂，舉拄杖曰：三十年住山，得他氣力。時有僧問：和尚得他甚麽氣力？師曰：過谿過嶺，東拄西拄。
天台山雲峯光緒至德禪師，上堂：但以衆生日用而不知，譬如三千大千世界，日月星辰，江河淮濟，一切含靈，從一毛孔入一毛孔，毛孔不小，世界不大。其中衆生，不覺不知。若要易會，上座日用亦復不知。時有僧問：日裏僧䭾像，夜裏像䭾僧。未審此意如何？師曰：闍黎豈不是從茶堂裏來！
福州大章山契如庵主，本郡人也。素藴孤操，志探祖道。預玄沙之室，穎悟幽旨。玄沙記曰：子禪已逸格，則他後要一人侍立也無。師自此不務聚徒，不畜童侍，隱于小界山，刳大朽杉若小庵，但容身而已。凡經游僧至，隨叩而應，無定開示。僧問：生死到來，如何回避？師曰：符到奉行。曰：恁麽則被生死拘將去也！師曰：阿㖿㖿！問：西天持錫意作麽生？師拈錫杖，卓地振之。僧曰：未審此是甚麽義？師曰：這箇是張家打。僧擬進語，師以錫攛之。僧問：雲臺欽和尚如何是真言欽？曰：南無佛陀耶。師别云：作麽，作麽？清豁、冲煦二長老嚮師名，未嘗會遇，一旦同訪之。值師採粟，豁問：道者如庵主在何所？師曰：從甚麽處來？曰：山下來。師曰：因甚麽得到這裏？曰：這裏是甚麽處所？師揖曰：那不喫茶去！二公方省是師，遂詣庵所，頗味高論。晤坐於左右，不覺及夜。覩豺虎奔至庵前，自然馴遶。豁因有詩曰：行不等閑行，誰知去住情。一餐猶未飽，萬户勿聊生。非道應難伏，空拳莫與争。龍吟雲起處，閑嘯兩三聲。二公尋於大章山創庵，請師居之。兩處孤坐，垂五十二載而卒。
福州蓮華山永興神禄禪師，閩王請開堂日，未陞座，先於座前立曰：大王大衆聽，已有真正舉揚也。此一會總是得聞，豈有不聞者？若有不聞，彼此相謾去也。方乃登座。僧問：大王請師出世，未委今日一會何似靈山？師曰：徹古傳今。問：如何是和尚家風？師曰：毛頭顯沙界，日月現其中。
天台國清寺師静上座，始遇玄沙示衆曰：汝諸人但能一生如喪考妣，吾保汝究得徹去。師躡前語，問曰：秪如教中道，不得以所知心測度如來無上知見，又作麽生？沙曰：汝道究得徹底所知心，還測度得及否？師從此信入。後居天台三十餘載不下山。博綜三學，操行孤立。禪寂之餘，常閲龍藏。遐邇欽重，時謂大静上座。嘗有人問：弟子每當夜坐，心念紛飛，未明攝伏之方，願垂示誨。師曰：如或夜閑安坐，心念紛飛，却將紛飛之心，以究紛飛之處。究之無處，則紛飛之念何存？反究究心，則能究之心安在？又能照之智本空，所緣之境亦寂。寂而非寂者，蓋無能寂之人也。照而非照者，蓋無所照之境也。境智俱寂，心慮安然。外不尋枝，内不住定。二途俱泯，一性怡然，此乃還源之要道也。師因覩教中幻義，乃述一偈，問諸學流曰：若道法皆如幻有，造諸過惡應無咎。云何所作業不忘，而藉佛慈興接誘。時有小静上座荅曰：幻人興幻幻輪圍，幻業能招幻所治。不了幻生諸幻苦，覺知如幻幻無爲。二静上座並終於本山。
泉州招慶院道匡禪師，潮州人也。稜和尚始居招慶，師乃入室參侍，遂作桶頭，常與衆僧語話。一日，慶見，乃曰：爾每日口嘮嘮地作麽？師曰：一日不作，一日不食。慶曰：與麽則磨弓錯箭去也。師曰：專待尉遲來。慶曰：尉遲來後如何？師曰：教伊筋骨遍地，眼睛突出。慶便出去。洎慶被召，師繼踵住持。上堂：聲前薦得，孤負平生。句後投機，殊乖道體。爲甚麽如此？大衆且道從來合作麽生？又曰：招慶與諸人一時道却，還委落處麽？時有僧出曰：大衆一時散去，還稱師意也無？師曰：好與二十拄杖。僧禮拜，師曰：雖有盲龜之意，且無曉月之程。曰：如何是曉月之程？師曰：此是盲龜之意。問：如何是沙門行？師曰：非行不行。問：如何是西來意？師曰：蚊子上鐵牛。問：如何是在匣劔？師良久，僧罔措。師曰：也須感荷招慶始得。問：如何是提宗一句？師曰：不得昧著招慶。其僧禮拜起，師又曰：不得昧著招慶，囑汝作麽生是提宗一句。僧無對。問：文殊劔下不承當時如何？師曰：未是好手人。曰：如何是好手人？師曰：是汝話墮也。問：如何是招慶家風？師曰：寧可清貧自樂，不作濁富多憂。問：如何是南泉一線道？師曰：不亂向汝道，恐較中更較去。問：如何是佛法大意？師曰：七顛八倒。問：學人根思遲回，乞師曲運慈悲，開一線道。師曰：這箇是老婆心。曰：悲華剖坼以領尊慈，從上宗乘事如何？師曰：恁麽須得汝親問始得。問：僧甚處去來？曰：劈柴來。師曰：還有劈不破底也無？曰：有。師曰：作麽生是劈不破底？僧無語。師曰：汝若道不得，問我，我與汝道。曰：作麽生是劈不破底？師曰：賺殺人！師拈鉢囊問僧：你道直幾錢？僧無對。因地動，僧問：還有不動者也無？師曰：有。曰：如何是不動者？師曰：動從東來，却歸西去。問：法雨普霑，還有不潤處否？師曰：有。曰：如何是不潤處？師曰：水灑不著。問：如何是招慶深深處？師曰：和汝没却。問：如何是九重城裏人？師曰：還共汝知聞麽？上堂次，大衆擁法座而立。師曰：這裏無物，諸人苦恁麽相促相拶作麽，擬心早没交涉，更上門上户，千里萬里，今既上來，各著精彩，招慶一時抛與諸人，好麽？乃曰：還接得也無？衆無對。師曰：勞而無功。便陞座。復曰：汝諸人得恁麽鈍，看他古人一兩箇得恁麽快，纔見便負將去，也較些子，若有此箇人，非但四事供養，便以瑠璃爲地，白銀爲壁，亦未爲貴。帝釋引前，梵王隨後，攪長河爲酥酪，變大地爲黄金，亦未爲足。直得如是，猶更有一級在，還委得麽？珍重！
婺州報恩院寶資曉悟禪師，僧問：學人初心，請師示箇入路。師遂側掌示之曰：還會麽？曰：不會。師曰：獨掌不浪鳴。問：如何是報恩家風？師曰：也知闍黎入衆日淺。問：古人拈槌竪拂，意旨如何？師曰：報恩截舌有分。僧曰：爲甚麽如此？師曰：屈著作麽？問：如何是文殊劔？師曰：不知。曰：祇如一劔下活得底人作麽生？師曰：山僧祇管二時齋粥。問：如何是觸目菩提？師曰：背後是甚麽立地？曰：學人不會，乞師再示。師提拄杖曰：汝不會，合喫多少拄杖！問：如何是具大慙愧底人？師曰：開取口，合不得。曰：此人行履如何？師曰：逢茶卽茶，逢飯卽飯。問：如何是金剛一隻箭？師曰：道甚麽？僧再問，師曰：過新羅國去也。問：波騰鼎沸，起必全真，未審古人意如何？師乃叱之曰：恁麽則非次也。師曰：你話墮也。又曰：我話亦墮，汝作麽生？僧無對。問：去却賞罰，如何是吹毛劔？師曰：延平屬劔州。曰：恁麽則喪身失命去也。師曰：錢塘江裏潮。
處州翠峯從欣禪師，上堂曰：更不展席也。珍重！便歸方丈，却問侍者：還會麽？曰：不會。師曰：將謂汝到百丈來。
襄州鷲嶺明遠禪師，初參長慶，慶問：汝名甚麽？師曰：明遠。慶曰：那邊事作麽生？師曰：明遠退兩步。慶曰：汝無端退兩步作麽？師無語。慶曰：若不退步，争知明遠？師乃諭旨。住後，向火次，僧問：無一法當前，應用無虧時如何？師以手卓火，其僧於此有省。
杭州龍華寺彦球實相得一禪師，開堂日，謂衆曰：今日既陞法座，又争解諱得，祇如不諱底事，此衆還有人與作證明麽？若有卽出來，相共作箇牓樣。僧問：此座爲從天降下，爲從地涌出？師曰：是甚麽？曰：此座高廣，如何陞得？師曰：今日幾被汝安頓著。問：靈山一會，迦葉親聞。今日一會，何人得聞？師曰：同我者擊其大節。曰：灼然俊哉！師曰：去般水漿茶堂裏用去。師復曰：從前佛法付囑國王大臣及有力檀越，今日郡尊及諸官僚特垂相請，不勝荷媿。山僧更有未後一句子，賤賣與諸人。師乃起身立，曰：還有人買麽？若有人買，卽出來；若無人買，卽賤貨自收去也。久立，珍重！僧問：如何是學人自己？師曰：雪上更加霜。
杭州保安連禪師，僧問：如何是保安家風？師曰：問有甚麽難？問：如何是吹毛劔？師曰：豫章鐵柱堅。曰：學人不會。師曰：漳江親到來。問：如何是沙門行？師曰：師僧頭上戴冠子。問：如何是西來意？師曰：死虎足人看。問：一問一荅，彼此興來，如何是保安不驚人之句？師曰：汝到别處作麽生舉？
福州報慈院光雲慧覺禪師，上堂：瘥病之藥，不假驢駞。若據如今，各自歸堂去。珍重！問僧：近離甚處？曰：卧龍。師曰：在彼多少時？曰：經冬過夏。師曰：龍門無宿客，爲甚在彼許多時？曰：師子窟中無異獸。師曰：汝試作師子吼看！曰：若作師子吼，卽無和尚。師曰：念汝新到，放汝三十棒。問：承聞超覺有鎖口訣，如何示人？師曰：賴我拄杖不在手。曰：恁麽則深領尊慈也。師曰：待我肯汝卽得。閩王問：報慈與神泉相去近遠？師曰：若説近遠，不如親到。師却問：大王日應千差，是甚麽心？王曰：甚麽處得心來？師曰：豈有無心者！王曰：那邊事作麽生？師曰：請向那邊問。王曰：大師謾别人卽得。問：大衆臻湊，請師舉揚。師曰：更有幾人未聞？曰：恁麽則不假上來也。師曰：不上來且從，汝向甚麽處會？曰：若有處所，卽孤負和尚去也。師曰：秪恐不辨精麄。問：夫説法者當如法説，此意如何？師曰：有甚麽疑訛？問：古人面壁意旨如何？師便打。問：不假言詮，請師徑直。師曰：何必更待商量。
廬山開先寺紹宗圓智禪師，姑蘇人也。江南李主巡幸洪井，入山瞻謁，請上堂。令僧問：如何是開先境？師曰：最好是一條界破青山色。曰：如何是境中人？師曰：拾枯柴，煑布水。國主益加欽重。後終於本山，靈塔存焉。
杭州傾心寺法瑫宗一禪師，上堂，良久曰：大衆不待一句語，便歸堂去，還有紹繼宗風分也無？還有人酬得此問麽？若有人酬得，這裏與諸人爲怪笑；若酬不得，諸人與這裏爲怪笑。珍重！僧問：如何朴實，免見虚頭？師曰：汝問若當，衆人盡鑒。曰：有恁麽來皆不丈夫，祇如不恁麽來，還有紹繼宗風分也無？師曰：出兩頭致一問來！曰：甚麽人辨得？師曰：波斯養兒。問：佛法去處，乞師全示。師曰：汝但全致一問來。曰：爲甚麽却拈此問去？師曰：汝適來問甚麽？曰：若不遇於師，幾成走作。師曰：賊去後關門。問：别傳一句，如何分付？師曰：可惜許！曰：恁麽，則别酬亦不當去也。師曰：也是閑辭。問：如何是不朝天子、不羡王侯底人？師曰：每日三條線，長年一衲衣。曰：未審此人還紹宗風也無？師曰：鵲來頭上語，雲向眼前飛。問：承古有言，不斷煩惱。此意如何？師曰：又是發人業。曰：如何得不發業？師曰：你話墮也。問：請去賞罰，如何是吹毛劔？師曰：如法禮三拜。師後住龍册寺歸寂。
福州水陸院洪儼禪師，上堂，大衆集定，師下座，捧香鑪巡行大衆前，曰：供養十方諸佛。便歸方丈。僧問：離却百非兼四句，請師盡力與提綱。師曰：落在甚麽處？曰：恁麽則人天有賴去也。師曰：莫將惡水潑人好！
杭州靈隱山廣嚴院咸澤禪師，初參保福，福問：汝名甚麽？師曰：咸澤。福曰：忽遇枯涸者如何？師曰：誰是枯涸者？福曰：我是。師曰：和尚莫謾人好！福曰：却是汝謾我。師後承長慶印記，住廣嚴道場。僧問：如何是覿面相呈事？師下禪牀曰：伏惟尊體，起居萬福。問：不與萬法爲侣者是甚麽人？師曰：城中青史樓，雲外高峯塔。問：如何是佛法大意？師曰：幽澗泉清，高峯月白。問：如何是廣嚴家風？師曰：一塢白雲，三間茆屋。曰：畢竟如何？師曰：既無維那，兼少典座。問：如何是廣嚴家風？師曰：師子石前靈水響，雞籠山上白猿啼。
福州報慈院慧朗禪師，上堂：從上諸聖，爲一大事因緣故出現於世，遞相告報。是汝諸人還會麽？若不會，大不容易。僧問：如何是一大事？師曰：莫錯相告報麽！曰：恁麽則學人不疑也。師曰：争柰一翳在目。問：三世諸佛盡是傳語人，未審傳甚麽人語？師曰：聽。曰：未審是甚麽語？師曰：你不是鍾期。問：如何是學人眼？師曰：不可更撒沙。
福州長慶常慧禪師，僧問：王侯請命法嗣怡山鎖口之言，請師不謬。師曰：得。曰：恁麽則深領尊慈。師曰：莫鈍置人好！問：不犯宗風，不傷物義，請師滿口道。師曰：今日豈不是開堂？問：燄續雪峯，印傳超覺，不違於物，不負於人。不在當頭，卽今何道？師曰：違負卽道。曰：恁麽則善副來言，淺深已辨。師曰：也須識好惡。
福州石佛院静禪師，上堂：若道素面相呈，猶添脂粉，縱離添過，猶有負𠎝。諸人且作麽生體悉？僧問：學人欲見和尚本來面目。師曰：洞上有言親體取。曰：恁麽則不得見去也。師曰：灼然。客路如天遠，侯門似海深。
福州枕峯觀音院清换禪師，上堂：諸禪德若要論禪説道，舉唱宗風，祇如當人分上，以一毛端上有無量諸佛轉大法輪，於一塵中現寶王剎，佛説衆生，説山河大地，一時説未嘗間斷，如毗沙門王，始終不求外寶。既各有如是家風，阿誰欠少？不可更就别人處分也。僧問：如何是法界性？師曰：汝身中有萬象。曰：如何體得？師曰：虚谷尋聲，更求本末。
福州東禪契訥禪師，上堂：未曾暫失，全體現前，恁麽道亦是分外。既恁麽道不得，向兄弟前合作麽生道？莫是無道處不受道麽？莫錯會好！僧問：如何是現前三昧？師曰：何必更待道。問：己事未明，乞師指示。師曰：何不禮謝！問：如何是東禪家風？師曰：一人傳虚，萬人傳實。
福州長慶院弘辯妙果禪師，上堂，於座前側立曰：大衆各歸堂得也未，還會得麽？若也未會，山僧謾諸人去也。遂陞座。僧問：海衆雲臻，請師開方便門，示真實相。師曰：這箇是方便門。曰：恁麽則大衆側聆去也。師曰：空側聆作麽？
福州東禪院可隆了空禪師，僧問：如何是道？師曰：正是道。曰：如何是道中人？師曰：分明向汝道。上堂：大好省要，自不仙陀。若是聽響之流，不如歸堂向火。珍重！問：如何是普賢第一句？師曰：落第二句也。
福州僊宗院守玭禪師，久不上堂，大衆入方丈參。師曰：今夜與大衆同請假，未審還給假也無？若未聞給假，卽先言者負。珍重！僧問：十二時中常在底人，還消得人天供養也無？師曰：消不得。曰：爲甚麽消不得？師曰：爲汝常在。曰：祇如常不在底人，還消得也無？師曰：驢年。問：請師答無賓主話。師曰：向無賓主處問將來！
撫州永安院懷烈淨悟禪師，上堂顧視左右曰：患謇作麽？便歸方丈。上堂，良久曰：幸自可憐生，又被污却也。上堂：大衆！正是着力處，切莫容易。僧問：怡山親聞一句，請師爲學人道。師曰：向後莫錯舉似人。
福州閩山令含禪師，上堂：還恩恩滿，賽願願圓。便歸方丈。僧問：既到妙峯頂，誰人爲伴侣？師曰：到。曰：甚麽人爲伴侣？師曰：喫茶去。問：明明不會，乞師指示。師曰：指示且置，作麽生是你明明底事？曰：學人不會，再乞師指。師曰：八棒十三。
新羅國龜山和尚，有人舉裴相國啓建法會，問僧：看甚麽經？曰：無言童子經。公曰：有幾卷？曰：兩卷。公曰：既是無言，爲甚麽却有兩卷？僧無對。師代曰：若論無言，非唯兩卷。
吉州資國院道殷禪師，僧問：如何是祖師西來意？師曰：普通八年遭梁怪，直至如今不得雪。問：千山萬山，如何是龍須山？師曰：千山萬山。曰：如何是山中人？師曰：對面千里。問：不落有無，請師道。師曰：汝作麽生問？
福州祥光院澄静禪師，僧問：如何是道？師曰：長安路上。曰：向上事如何？師曰：谷聲萬籟起，松老五雲披。問：如何是和尚家風？師曰：門下平章事，宫闈較幾重。
杭州報慈院從瓌禪師，福州陳氏子。僧問：承古有言，今人看古教，未免心中閙。欲免心中閙，應須看古教。如何是古教？師曰：如是我聞。曰：如何是心中閙？師曰：那畔雀兒聲。
杭州龍華寺契盈廣辯周智禪師，僧問：如何是龍華境？師曰：翠竹摇風，寒松鎖月。曰：如何是境中人？師曰：切莫唐突。問：如何是三世諸佛道場？師曰：莫别瞻禮。曰：恁麽則亘古亘今。師曰：是甚麽年中？
太傅王延彬居士，一日入招慶佛殿，指鉢盂問殿主：這箇是甚麽鉢？主曰：藥師鉢。公曰：祇聞有降龍鉢。主曰：待有龍卽降。公曰：忽遇拏雲󲊸浪來時作麽生？主曰：他亦不顧。公曰：話墮也。長慶謂太傅曰：雪峯竪拂子示僧，其僧便出去。若據此僧，合唤轉痛與一頓。公曰：是甚麽心行？慶曰：洎合放過。公到招慶煎茶，朗上座與明招把銚，忽翻茶銚。公問：茶爐下是甚麽？朗曰：捧爐神。公曰：既是捧爐神，爲甚麽翻却茶？朗曰：事官千日，失在一朝。公拂袖便出。明招曰：朗上座喫却招慶飯了，却向外邊打野榸。朗曰：上座作麽生？招曰：非人得其便。
潭州延壽寺慧輪禪師，僧問：寶劔未出匣時如何？師曰：不在外。曰：出匣後如何？師曰：不在内。問：如何是一色？師曰：青黄赤白。曰：大好一色。師曰：將謂無人，也有一箇半箇。
漳州保福可儔禪師，僧問：如何是和尚家風？師曰：雲在青天水在缾。問：如何是吹毛劔？師曰：瞥落也。曰：還用也無？師曰：莫鬼語。
舒州海會院如新禪師，上堂，良久曰：禮繁卽亂。便下座。僧問：從上宗乘，如何舉唱？師曰：轉見孤獨。曰：親切處乞師一言。師曰：不得雪也聽他。問：如何是迦葉頓領底事？師曰：汝若領得，我卽不悋。曰：恁麽則不煩於師去也。師曰：又須著棒，争得不煩？問：牛頭横説竪説，猶未知向上關捩子，如何是向上關捩？師曰：賴遇孃生臂短。問：如何是祖師意？師曰：要道何難！曰：便請師道。師曰：將謂靈利，又不仙陀。
洪州漳江慧廉禪師，僧問：師登寶座，曲爲今時。四衆攀瞻，請師接引。師曰：甚麽處屈汝？曰：恁麽則垂慈方便路、直下不孤人也。師曰：也須收取好。問：如何是漳江境？師曰：地藏皺眉。曰：如何是境中人？師曰：普賢斂袂。問：如何是漳江水？師曰：苦。問：如何是漳江第一句？師曰：到别處不得錯舉。
福州報慈院文欽禪師，僧問：如何是諸佛境？師曰：雨來雲霧暗，晴乾日月明。問：如何是妙覺明心？師曰：今冬好晚稻，出自秋雨成。問：如何是妙用河沙？師曰：雲生碧岫，雨降青天。問：如何是平常心合道？師曰：喫茶喫飯隨時過，看水看山實暢情。
泉州萬安院清運資化禪師，僧問：諸佛出世，震動乾坤。和尚出世，未審如何？師曰：向汝道甚麽！曰：恁麽則不異諸聖去也。師曰：莫亂道。問：如何是萬安家風？師曰：苔羹倉米飯。曰：忽遇上客來，將何祗待？師曰：飯後三巡茶。問：如何是萬安境？師曰：一塔松蘿望海青。
漳州報恩院道熙禪師，初與保福送書上泉州王太尉。尉問：漳南和尚近日還爲人也無？師曰：若道爲人，卽屈著和尚。若道不爲人，又屈著太尉來問。請太尉曰：道取一句。尉曰：待鐵牛能齧草，木馬解含煙。師曰：某甲惜口喫飯。尉良久，又問：驢來馬來？師曰：驢馬不同途。尉曰：争得到這裏？師曰：特謝太尉領話。住後，僧問：明言妙句卽不問，請師真實道將來。師曰：不阻來意。
泉州鳳凰山從琛洪忍禪師，僧問：如何是和尚家風？師曰：門風相似，卽無阻矣。汝不是其人。曰：忽遇其人時又如何？師曰：不可預搔待痒。問：學人根思遲回，方便門中乞師傍瞥。師曰：傍瞥。曰：深領師旨，安敢言乎？師曰：太多也。上堂，有僧出禮拜起，退身立。師曰：我不如汝。僧應諾。師曰：無人處放下著。問：如何是學人自己事？師曰：暗筭流年事可知。問：如何是鳳凰境？師曰：雪夜觀明月。問：如何是西來意？師曰：作人醜差。曰：爲人何在？師曰：莫屈著汝麽！
福州永隆院明慧瀛禪師，上堂：謂言侵早起，更有夜行人。似則似，是卽不是。珍重！問：無爲無事人爲甚麽却是金鎖難？師曰：爲斷麄纖，貴重難留。曰：爲甚麽道無爲無事人逍遥實快樂？師曰：爲閙亂且要斷送。僧參，師曰：不要得許多般數，速道！速道！僧無對。上堂：日出卯，用處不須生善巧。便下座。僧問：如何進向，得達本源？師曰：依而行之。
洪州清泉山守清禪師，福州人也。僧問：如何是佛？師曰：問。曰：如何是祖？師曰：荅。問：和尚見古人得箇甚麽，便住此山？師曰：情知汝不肯。曰：争知某甲不肯？師曰：鑒貌辨色。問：親切處乞師一言。師曰：莫過於此。問：古人面壁爲何事？師曰：屈。曰：恁麽則省心力去也。師曰：何處有恁麽人？問：諸餘卽不問，如何是向上事？師曰：消汝三拜，不消汝三拜。
漳州報恩院行崇禪師，僧問：如何是佛法大意？師曰：碓擣磨磨。問：曹谿一路，請師舉揚。師曰：莫屈著曹谿麽？曰：恁麽則羣生有賴。師曰：也是老鼠喫鹽。問：不涉公私，如何言論？師曰：喫茶去。問：丹霞燒木佛，意作麽生？師曰：時寒燒火向。曰：翠微迎羅漢，意作麽生？師曰：别是一家春。
潭州嶽麓山和尚，上堂，良久曰：昔日毗盧，今朝嶽麓。珍重！僧問：如何是聲色外句？師曰：猿啼鳥叫。問：師唱誰家曲，宗風嗣阿誰？師曰：五音六律。問：截舌之句，請師舉揚。師曰：日能熱，月能凉。
鼎州德山德海禪師，僧問：靈山一會，何人得聞？師曰：闍黎得聞。曰：未審靈山説箇甚麽？師曰：卽闍黎會。問：如何是該天括地句？師曰：千里摇動。問：從上宗乘以何爲驗？師曰：從上且置，卽今作麽生？曰：大衆總見。師曰：話墮也。問：如何是祖師西來意？師曰：擘。
泉州後招慶和尚，僧問：末後一句，請師商量。師曰：塵中人自老，天際月常明。問：如何是和尚家風？師曰：一缾兼一鉢，到處是生涯。問：如何是佛法大意？師曰：擾擾忩忩，晨雞暮鐘。
鼎州梁山簡禪師，問：僧甚處來？曰：藥山來師曰：還將得藥來否？曰：和尚住山也不錯。師便休。
洪州建山澄禪師，僧問：如何是法王劔？師曰：可惜許。曰：如何是人王劔？師曰：塵埋牀下複，風動架頭巾。問：一代時教接引今時，未審祖宗如何示人？師曰：一代時教已有人問了也。曰：和尚如何示人？師曰：惆悵庭前紅莧樹，年年生葉不生花。問：故歲已去，新歲到來。還有不受歲者也無？師曰：作麽生？曰：恁麽則不受歲也。師曰：城上已吹新歲角，牎前猶點舊年燈。曰：如何是舊年燈？師曰：臘月三十日。
泉州招慶院省僜淨修禪師，初參保福，福一日入大殿覩佛像，乃舉手，問師曰：佛恁麽意作麽生？師曰：和尚也是横身。福曰：一橛我自收取。師曰：和尚非唯横身。福然之。後住招慶，開堂陞座，良久乃曰：大衆，向後到處遇道伴，作麽生舉似他？若有人舉得，試對衆舉看。若舉得，免孤負上祖，亦免埋没後來。古人道，通心君子，文外相見。還有這箇人麽？況是曹谿門下子孫，合作麽生理論？合作麽生提唱？僧問：如何得不傷於己，不負於人？師曰：莫屈著汝這問麽！曰：恁麽上來已蒙師指也。師曰：汝又屈著我作麽？問：當鋒一句，請師道。師曰：嗄。僧再問。師曰：瞌睡漢。問：僧近離甚處？曰：報恩。師曰：僧堂大小？曰：和尚試道看。師曰：何不待問。問：學人全身不會，請師指示。師曰：還解笑得麽？乃曰：叢林先達者，不敢相觸忤。若是初心後學，未信直須信取，未省直須省取。不用掠虚，諸人本分去處，未有一時不顯露，未有一物解蓋覆得。如今若要知，不用移絲髮地，不用少許工夫，但向博地凡夫位中承當取，豈不省心力。既能省得，便與諸佛齊肩，依而行之，緣此事是箇白淨去處，今日須得白淨身心合他，始得自然。合古合今，脱生離死。古人云：識心達本，解無爲法，方號沙門。如今諸官大衆，各須體取好，莫全推過師僧分上。佛法平等，上至諸佛，下至一切，共同此事。既然如此，誰有誰無？王事之外，亦須努力。適來説如許多般，蓋不得已而已。莫道從上宗門，合恁麽語話。祗如從上宗門，合作麽生，還相悉麽？若有人相悉，山僧今日雪得去也。久立，大衆珍重。示坐禪方便頌曰：四威儀内坐爲先，澄濾身心漸坦然。瞥爾有緣隨濁界，當須莫續是天年。修持祇學從功路，至理寧論在那邊。一切時中常管帶，因緣相湊豁通玄。示執坐禪者曰：大道分明絶點塵，何須長坐始相親。遇緣儻解無非是，處憒那能有故新？散誕肯齊支遁侣，逍遥曷與慧休鄰。或遊泉石或闤闠，可謂煙霞物外人。
福州康山契穩法寶禪師，初開堂，僧問：威音王佛已後，次第相承，未審師今一會法嗣何方？師曰：象骨舉手，龍谿點頭。問：圓明湛寂非師意，學人因底却無明？師曰：辨得也未？曰：恁麽則識性無根去也。師曰：隔靴搔痒。
泉州西明院琛禪師，僧問：如何是和尚家風？師曰：竹箸瓦椀。曰：忽遇上客來時，如何祗待？師曰：黄韲倉米飯。問：如何是祖師西來意？師曰：問取露柱看。
杭州天竺子儀心印水月禪師，温州樂清陳氏子。初遊方謁鼓山，問曰：子儀三千里外遠投法席，今日非時上來，乞師非時荅話。山曰：不可鈍置仁者。師曰：省力處如何？山曰：汝何費力！師於此有省。後回浙中，錢忠懿王命開法于羅漢光福二道場。上堂：久立大衆更待甚麽，不辭展拓，却恐悞於禪德，轉迷歸路。時寒，珍重！僧問：如何是從上來事？師曰：住。曰：如何薦？師曰：可惜龍頭，翻成蛇尾。有僧禮拜起，將問話。師曰：如何且置。僧乃問：祇如興聖之子，還有相親分也無？師曰：祇待局終，不知柯爛。問：如何是維摩默？師曰：謗。曰：文殊因何讚？師曰：同案領過。曰：維摩又如何？師曰：頭上三尺巾，手裏一枝拂。問：如何是諸佛出身處？師曰：大洋海裏一星火。曰：學人不會。師曰：燒盡魚龍。問：丹霞燒木佛，意旨如何？師曰：寒卽圍爐向猛火。曰：還有過也無？師曰：熱卽竹林溪畔坐。問：如何是法界義宗？師曰：九月九日浙江潮。問：諸餘卽不問，如何是光福門下超毗盧越釋迦底人？師曰：諸餘奉納。曰：恁麽則平生慶幸去也。師曰：慶幸事作麽生？僧罔措，師便喝。將下堂，僧問：下堂一句，乞師分付。師曰：慧理已歸西國去，此山空有老猿啼。問：鼓山有掣鼓奪旗之説，師且如何？師曰：敗將不忍誅。曰：或遇良將又如何？師曰：念子孤魂，賜汝三奠。問：世尊入滅，當歸何所？師曰：鶴林空變色，真歸無所歸。曰：未審必定何之？師曰：朱實殞勁風，繁英落素秋。曰：我師將來復歸何所？師曰：子今欲識吾歸處，東西南北柳成絲。問：如何修行，卽得與道相應？師曰：高卷吟中箔，濃煎睡後茶。
建州白雲智作真寂禪師，永貞朱氏子。容若梵僧，禮鼓山披剃。一日，皷山上堂，召大衆，衆皆回眸。山披襟示之，衆罔措。唯師朗悟厥旨，入室印證。又參次，山召曰：近前來！師近前，山曰：南泉唤院主意作麽生？師斂手端容，退身而立。山莞然奇之。住後，上堂：還有人向宗乘中致得一問來麽？待山僧向宗乘中荅。時有僧出禮拜，師便歸方丈。問：如何是枯木裏龍吟？師曰：火裏蓮生。曰：如何是髑髏裏眼睛？師曰：泥牛入海。問：如何是主中主？師曰：汝還具眼麽？曰：恁麽則學人歸堂去也。師曰：猢猻入布袋。問：如何是延平津？師曰：萬古水溶溶。曰：如何是延平劔？師曰：速須退步。曰：未審津與劔是同是異？師曰：可惜許！次遷奉先，僧問：如何是奉先境？師曰：一任觀看。曰：如何是境中人？師曰：莫無禮。問：如何是奉先家風？師曰：卽今在甚麽處？曰：恁麽則大衆有賴也。師曰：干汝甚麽事？問：如何是爲人一句？師曰：不是奉先道不得。
皷山智嚴了覺禪師，上堂：多言復多語，由來反相悞。珍重！僧問：石門之句卽不問，請師方便示來機。師曰：問取露柱。問：國王出世三邊静，法王出世有何恩？師曰：還會麽？曰：幸遇明朝，輙伸呈獻。師曰：吐却著。曰：若不禮拜，幾成無孔鐵鎚。師曰：何異無孔鐵鎚？
福州龍山智嵩妙虚禪師，上堂：幸自分明，須作這箇節目，作麽到這裏便成節目，便成增語，便成塵玷，未有如許多事時作麽生？僧問：古佛化導，今祖重興，人天輻輳於禪庭，至理若爲於開示。師曰：亦不敢孤負大衆。曰：恁麽則人天不謬殷勤請，頓使凡心作佛心。師曰：仁者作麽生？曰：退身禮拜，隨衆上下。師曰：我識得汝也。
泉州鳳凰山彊禪師，僧問：燈傳皷嶠，道化温陵，不跨石門，請師通信。師曰：若不是今日，攔胷撞出。曰：恁麽則今日親聞師子吼，他時終作鳳凰兒。師曰：又向這裏塗汙人！問：白浪滔天境，何人住太虚？師曰：静夜思堯鼓，回頭聞舜琴。
福州龍山文義禪師，上堂：若舉宗乘，卽院寂徑荒，若留委問，更待箇甚麽？還有人委悉麽，出來驗看。若無人委悉，且莫掠虚好！便下座。問：如何是人王？師曰：威風人盡懼。曰：如何是法王？師曰：一句令當行。曰：二王還分不分？師曰：適來道甚麽！
福州皷山智岳了宗禪師，本郡人也。初遊方至鄂州黄龍，問：久嚮黄龍，及乎到來，祇見赤斑蛇。龍曰：汝祇見赤斑蛇，且不識黄龍。師曰：如何是黄龍？龍曰：滔滔地。師曰：忽遇金翅鳥來又作麽生？龍曰：性命難存。師曰：恁麽則被他吞却去也。龍曰：謝闍黎供養。師便禮拜。住後，上堂：我若全舉宗乘，汝向甚麽處領會？所以道古今常露，體肘無妨，不勞久立，珍重！問虚空還解作用也無？師拈起拄杖曰：這箇師僧好打！僧無語。
襄州定慧禪師，僧問：如何是佛向上事？師曰：無人不驚。曰：學人未委在。師曰：不妨難向。問：不借時機用，如何話祖宗？師曰：闍黎還具慙愧麽？僧便喝，師休去。
福州皷山清諤宗曉禪師，僧問：亡僧遷化向甚麽處去也？師曰：時寒不出手。
金陵淨德院冲煦慧悟禪師，福州和氏子。僧問：如何是大道？師曰：我無小徑。曰：如何是小徑？師曰：我不知大道。
金陵報恩院清護崇因妙行禪師，福州長樂陳氏子。六歲禮皷山，披削於國師，言下發明。開堂日，僧問：諸佛出世，天花亂墜。和尚出世，有何祥瑞？師曰：昨日新雷發，今朝細雨飛。問：如何是諸佛玄旨？師曰：草鞵木履。開寶三年示寂，茶毗收舍利三百餘粒，并靈骨歸于建州雞足山卧雲院建塔。
台州瑞巖師進禪師，僧問：如何是瑞巖境？師曰：重重疊嶂南來遠，北向皇都咫尺間。曰：如何是境中人？師曰：萬里白雲朝瑞嶽，微微細雨灑簾前。曰：未審如何親近此人？師曰：將謂闍黎親入室，元來猶隔萬重關。
台州六通院志球禪師，僧問：全身佩劔時如何？師曰：落。曰：當者如何？師曰：熏天炙地。問：如何是六通境？師曰：滿目江山一任看。曰：如何是境中人？師曰：古今自去來。曰：離此二途，還有向上事也無？師曰：有。曰：如何是向上事？師曰：雲水千徒與萬徒。問：擁毳玄徒，請師指示。師曰：紅爐不墜鴈門關。曰：如何是紅爐不墜鴈門關？師曰：青霄豈恡衆人攀。曰：還有不知者也無？師曰：有。曰：如何是不知者？師曰：金牓上無名。問：如何是和尚家風？師曰：萬家明月朗。問：如何是第二月。師曰：山河大地。
杭州雲龍院歸禪師，僧問：久戰沙場，爲甚麽功名不就？師曰：過在這邊。曰：還有昇進處也無？師曰：水消瓦解。
杭州功臣院道閑禪師，僧問：如何是功臣家風？師曰：俗人東畔立，僧衆在西邊。問：如何是學人自己？師曰：如汝與我。曰：恁麽則無二去也。師曰：十萬八千。
福州報國院照禪師，上堂：我若全機，汝向甚麽處摸索？蓋爲根器不等，便成不具慙愧，還委得麽？如今與諸仁者作箇入底門路。乃敲繩牀兩下曰：還見麽？還聞麽？若見便見，若聞便聞。莫向意識裏卜度，却成妄想顛倒，無有出期。珍重！佛塔被雷霹，有問：祖佛塔廟爲甚麽却被雷霹？師曰：通天作用。曰：既是通天作用，爲甚麽却霹佛？師曰：作用何處見有佛？曰：争奈狼籍何！師曰：見甚麽？
台州白雲迺禪師，僧問：荆山有玉非爲寶，囊裏真金賜一言。師曰：我家本貧。曰：慈悲何在？師曰：空慙道者名。
杭州龍册寺子興明悟禪師，僧問：正位中還有人成佛否？師曰：誰是衆生？曰：若恁麽則緫成佛去也。師曰：還我正位來！曰：如何是正位？師曰：汝是衆生。問：如何是無價珍？師曰：卞和空抱璞。曰：忽遇楚王，還進也無？師曰：凡聖相繼續。問：古人拈布毛意作麽生？師曰：闍黎舉不全。曰：如何舉得全？師乃拈起袈裟。
温州雲山佛㠗院知默禪師，僧問：如何是佛㠗家風？師曰：送客不離三步内，邀賓祇在草堂前。上堂：山僧如今看見諸上座，恁麽行脚，喫辛喫苦，盤山涉澗，終不爲觀看州縣，參尋名山勝跡，莫非爲此一大事？如今且要諸人，於本分參問中通箇消息來。雲山敢與證明，非但雲山證明，乃至禪林佛刹亦與證明。還有麽？若無，不如散去。便下座。
越州清化師訥禪師，僧問：十二時中如何得不疑惑去？師曰：好。曰：恁麽則得遇於師去也。師曰：珍重！僧來禮拜，師曰：子亦善問，吾亦善荅。曰：恁麽則大衆久立。師曰：抑逼大衆作甚麽？問：去却賞罰，如何是吹毛劔？師曰：錢塘江裏好渡船。問：如何是西來意？師曰：可煞新鮮！
衢州南禪遇緣禪師，因有俗士謂之鐵脚，忽騎馬至。僧問：師既是鐵脚，爲甚麽却騎馬？師曰：腰帶不因遮腹痛，幞頭豈是禦天寒。官人問師：和尚恁麽後生，爲甚麽却爲尊宿？師曰：千歲秪言朱頂鶴，朝生便是鳳凰兒。上堂：此箇事得恁麽難道？時有僧出曰：請師道。師曰：睦州溪苔，錦軍石耳。問：衆手淘金，誰是得者？師曰：谿畔披砂徒自困，家中有寶速須還。曰：恁麽則始終不從人得去也。師曰：饒君便有擎山力，未免肩頭有擔胝。
復州資福院智遠禪師，福州人也。參鏡清，問：如何是諸佛出身處？清曰：大家要知。師曰：如斯則衆眼難瞞去也。清曰：理能縳豹。師因此發悟玄旨。住後，僧問：師唱誰家曲，宗風嗣阿誰？師曰：雪嶺峯前月，鏡湖波裏明。問：諸佛出世，天雨四華，地摇六動，和尚今日有何祥瑞？師曰：一物不生全體露，目前光彩阿誰知？問：如何是直示一句？師曰：是甚麽？師乃曰：還會麽？會去卽今便了，不會塵沙筭劫，祇據諸賢分上。古佛心源，明露現前，匝天徧地，森羅萬象，自己家風，佛與衆生本無差别。湼槃生死，幻化所爲，性地真常，不勞修證。珍重！
衢州烏巨山儀晏開明禪師，吴興許氏子。於唐乾符三年將誕之夕，異香滿室，紅光如晝。光啓中隨父鎮信安，强爲娶，師不願。遂遊歷諸方，機契鏡清，歸省父母，乃於郭南剏别舍以遂師志。舍旁陳司徒廟有凛禪師像，師往瞻禮，失師所之。後郡守展祀祠下，見師入定于廟後叢竹間。蟻蠹其衣，敗葉没䏶。或者云：是許鎮將之子也。自此三昧，或出或入。子湖訥禪師，未知師所造淺深，問曰：子所住定，蓋小乘定耳？時方啜茶，師呈起槖曰：是大是小？訥駭然。尋謁栝蒼唐山德嚴禪師，嚴問：汝何姓？曰：姓許。嚴曰：誰許汝？曰：不别。嚴默識之，遂與剃染。嘗令摘桃，浹旬不歸，往尋，見師攀桃倚石，泊然在定。嚴鳴指出之。開運中遊江郎巖，覩石龕，謂弟子慧興曰：予入定此中，汝當壘石塞門，勿以吾爲念。興如所戒。明年，興意師長，往啓龕視師，素髮被肩，胷臆尚煖。徐自定起，了無異容。復回烏巨。侍郎慎公鎮信安，馥師之道，命義學僧守榮詰其定相，師不與之辨。榮意輕之。時信安人競圖師像而尊事，皆獲舍利，榮因媿服，禮像謝𠎝，亦獲舍利。歎曰：此後不敢以淺解測度矣。錢忠懿王感師見夢，遣使圖像至，適王患目疾，展像作禮，如夢所見。隨雨舍利，目疾頓瘳。因錫號開明，及述偈讚，寶器供具千計。端拱初，太宗皇帝聞師定力，詔本州加禮，津發赴闕。師力辭，僧再至諭旨，特令肩輿，入對便殿。命坐賜茗，咨問禪定。奏對簡盡，深契上旨。丐歸，復詔入對，得請還山，送車塞途。淳化元年示寂，壽一百十五，臘五十七。闍維白光屬天，舍利五色，邦人以骨塑像，至今州郡雨暘，禱之如嚮斯答。
潭州妙濟院師浩傳心禪師，僧問：擬卽第二頭，不擬卽第三首，如何是第一頭？師曰：收。問：古人斷臂，當爲何事？師曰：我寧可斷臂。問：如何是學人眼？師曰：須知我好心。問：如何是香山劔？師曰：異。曰：還露也無？師曰：不忍見。問：如何是松門第一句？師曰：切不得錯舉。問：如何是妙濟家風？師曰：左右人太多。問：如何是佛法大意？師曰：兩口一無舌。問：如何是香山一路？師曰：滔滔地。曰：到者如何？師曰：息汝平生。問：如何是世尊密語？師曰：阿難亦不知。曰：爲甚麽不知？師曰：莫非仙陁。問：如何是香山寶？師曰：碧眼胡人不敢定。曰：露者如何？師曰：龍王捧不起。僧舉聖僧塑像被虎齩，問師：既是聖僧，爲甚麽被大蟲齩？師曰：疑殺天下人。問：如何是無慙愧底人？師曰：闍黎合喫棒。
福州白鹿師貴禪師，開堂日，僧問：西峽一派，不異馬頭。白鹿千峯，何似雞足？師曰：大衆驗看。問：如何是白鹿家風？師曰：向汝道甚麽！曰：恁麽則便知時去也。師曰：知時底人合到甚麽田地？曰：不可更口喃喃也。師曰：放過卽不可。問：牛頭未見四祖時，百鳥銜花供養，見後爲甚麽不來？師曰：曙色未分人盡望，及乎天曉也如常。
福州羅山義聰禪師，上堂，僧問：如何是出窟師子？師曰：甚麽處不震裂？曰：作何音響？師曰：聾者不聞。問：手指天地，唯我獨尊，爲甚麽却被傍觀者責？師曰：謂言胡鬚赤。曰：祇如傍觀者，有甚麽長處？師曰：路見不平，所以按劔。師乃曰：若有分付處，羅山卽不具眼。若無分付處，卽勞而無功。所以維摩昔日對文殊，具問如今會也無？久立，珍重！
福州安國院從貴禪師，僧問：禪宫大敞，法侣雲臻。向上一路，請師決擇。師曰：素非時流。上堂：禪之與道，拈向一邊著。佛之與祖，是甚麽破草鞋！恁麽告報，莫屈著諸人麽？若道屈著，卽且須行脚。若道不屈著，也須合取口始得。珍重！上堂：直是不遇梁朝，安國也謾人不過。珍重！僧問：請師舉唱宗乘。師曰：今日打禾，明日般柴。問：牛頭未見四祖時如何？師曰：香鑪對繩牀。曰：見後如何？師曰：門扇對露柱。問：如何是和尚家風？師曰：若問家風，卽荅家風。曰：學人不問家風時作麽生？師曰：胡來漢去。問：諸餘卽不問，省要處乞師一言。師曰：還得省要也未？復曰：純陀獻供。珍重！
福州怡山長慶藏用禪師，上堂，衆集，以扇子抛向地上曰：愚人謂金是士，智者作麽生？後生可畏，不可總守過去也。還有人道得麽？出來道看。時有僧出禮拜，退後而立。師曰：别更作麽生？曰：請和尚明鑑。師曰：千年桃核。問：如何是伽藍？師曰：長溪莆田。曰：如何是伽藍中人？師曰：新羅白水。問：如何是靈泉正主？師曰：南山北山。問：如何是和尚家風？師曰：齋前厨蒸南國飯，午後爐煎北苑茶。問：法身還受苦也無？師曰：地獄豈是天堂？曰：恁麽則受苦去也。師曰：有甚麽罪過？
福州永隆院彦端禪師，上堂，大衆雲集，師從座起作舞。謂衆曰：會麽？對曰：不會。師曰：山僧不捨道法而現凡夫事，作麽生不會？問：本自圓成，爲甚麽却分明晦？師曰：汝自檢責看。
福州林陽瑞峯院志端禪師，本州人也。初參安國，見僧問：如何是萬象之中獨露身？國舉一指，其僧不薦。師於是冥契玄旨，乃入室白曰：適來見那僧問話，志端有箇省處。國曰：汝見甚麽道理？師亦舉一指曰：這箇是甚麽？國然之，師禮謝。住後，上堂，舉拂子曰：曹溪用不盡底，時人唤作頭角生，山僧拈來拂蚊子，薦得乾坤陷落。僧問：如何是西來意？師曰：木馬走似煙，石人趁不及。問：如何是禪？師曰：今年旱去年。曰：如何是道？師曰：冬田半折耗。問：如何是學人自己？師與一踏，僧作接勢。師便與一摑，僧無語。師曰：賺殺人！問：如何是迥絶人煙處佛法？師曰：巔山峭峙碧芬芳。曰：恁麽則一真之理，華野不殊。師曰：不是這箇道理。問：如何是佛法大意？師曰：竹箸一文一雙。有僧夜參，師曰：阿誰？曰：某甲。師曰：泉州砂糖，舶上檳榔。僧良久，師曰：會麽？曰：不會。師曰：你若會卽廓清五藴，吞盡十方。開寶元年八月，遺偈曰：來年二月二，别汝暫相棄。燒灰散四林，免占檀那地。明年正月二十八日，州民競入山瞻禮，師尚無恙，參問如常。至二月一日，州牧率諸官同至山，詰伺經宵。二日齋罷，上堂辭衆。時圓應長老出問：雲愁霧慘，大衆嗚呼。請師一言，未在告别。師垂一足，應曰：法鏡不臨於此土，寶月又照於何方？師曰：非君境界。應曰：恁麽則漚生漚滅還歸水，師去師來是本常。師長嘘一聲，下座歸方丈。安坐至亥時，問衆曰：世尊滅度，是何時節？衆曰：二月十五日子時。師曰：吾今日子時前。言訖長往。
福州僊宗院明禪師，上堂曰：幸有如是門風，何不炟赫地紹續取去。若也紹得，不在三界。若出三界，卽壞三界。若在三界，卽礙三界。不礙不壞，是出三界，是不出三界？恁麽徹去，堪爲佛法種子，人天有賴。時有僧問：拏雲不假風雷便，迅浪如何透得身？師曰：何得棄本逐末。
福州安國院祥禪師，上堂，良久失聲曰：大是無端。雖然如此，事不得已。於中若有未搆者，更開方便，還會麽？時有僧問：不涉方便，乞師垂慈。師曰：汝問我答，卽是方便。問：應物現形，如水中月，如何是月？師提起拂子，僧曰：古人爲甚麽道水月無形？師曰：見甚麽？問：如何是宗乘中事？師曰：淮軍散後。問：如何是和尚家風？師曰：衆眼難謾。
漳州保福院清豁禪師，福州人也。少而聰敏，禮皷山國師，落髮禀具。後謁大章山如庵主。後參睡龍，龍問曰：豁闍黎見何尊宿來，還悟也未？曰：清豁嘗訪大章，得箇信處。龍於是上堂集衆，召曰：豁闍黎出來，對衆燒香説悟處，老僧與汝證明。師出衆，乃拈香曰：香已拈了，悟卽不悟。龍大悦而許之。上堂：山僧今與諸人作箇和頭，和者默然，不和者説。良久曰：和與不和，切在如今。山僧帶些子事，珍重！僧問：家貧遭劫時如何？師曰：不能盡底去。曰：爲甚麽不能盡底去？師曰：賊是家親。曰：既是家親，爲甚麽翻成家賊？師曰：内既無應，外不能爲。曰：忽然捉敗時如何？師曰：内外絶消息。曰：捉敗後功歸何所？師曰：賞亦未曾聞。曰：恁麽則勞而無功也。師曰：功卽不無，成而不處。曰：既是成功，爲甚麽不處？師曰：不見道，太平本是將軍致，不使將軍見太平。問：如何是西來意？師曰：胡人泣，漢人悲。師忽捨衆，欲入山待滅。乃遺偈曰：世人休説路行難，鳥道羊腸咫尺間。珍重苧谿谿畔水，汝歸滄海我歸山。卽往貴湖卓庵，未幾謂門人曰：吾滅後將遺骸施諸蟲蟻，勿置墳塔。言訖入湖頭山，坐磐石，儼然長往。門人禀遺命，延留七日，竟無蟲蟻之所侵食，遂就闍維，散於林野。
南嶽金輪和尚，僧問：如何是金輪第一句？師曰：鈍漢。問：如何是金輪一隻箭？師曰：過也。曰：臨機一箭，誰是當者？師曰：倒也！
鼎州大龍山智洪弘濟禪師，僧問：如何是佛？師曰：卽汝便是。曰：如何領會？師曰：更嫌鉢盂無柄那。問：如何是微妙？師曰：風送水聲來枕畔，月移山影到牀前。問：如何是極則處？師曰：懊惱三春月，不及九秋光。問：色身敗壞，如何是堅固法身？師曰：山花開似錦，澗水湛如藍。
襄州白馬山行靄禪師，僧問：如何是清淨法身？師曰：井底蝦蟇吞却月。問：如何是白馬正眼？師曰：面南看北斗。
安州白兆竺乾院懷楚禪師，僧問：如何是句句須行玄路？師曰：沿路直到湖南。問：如何是師子兒？師曰：德山嗣龍潭。問：如何是和尚爲人一句？師曰：與汝素無寃讎，一句元在這裏。曰：未審在甚麽方所？師曰：這鈍漢！
蘄州四祖山清皎禪師，福州王氏子。僧問：師唱誰家曲，宗風嗣阿誰？師曰：楷師巖畔祥雲起，寶壽峯前震法雷。臨終遺偈曰：吾年八十八，滿頭垂白髮。顒顒鎮雙峯，明明千江月。黄梅揚祖教，白兆承宗訣。日日告兒孫，勿令有斷絶。
蘄州三角山志操禪師，僧問：教法甚多，宗歸一貫。和尚爲甚麽説得許多周由者也？師曰：爲你周由者也。曰：請和尚卽古卽今。師以手敲繩牀。
晉州興教師普禪師，僧問：盈龍宫溢海藏真詮卽不問，如何是教外别傳底法？師曰：眼裏耳裏鼻裏。曰：祇此便是否？師曰：是甚麽？僧便喝，師亦喝。問：僧近離甚處？曰：下寨。師曰：還逢著賊麽？曰：今日捉下。師曰：放汝三十捧。
蘄州三角山真鑑禪師，僧問：師唱誰家曲，宗風嗣阿誰？師曰：忽然行正令，便見下堂堦。
郢州大陽山行冲禪師，僧問：如何是無盡藏？師良久，僧無語。師曰：近前來！僧纔近前，師曰：去！靑原下八世洛京紫蓋善沼禪師，僧問：死中得活時如何？師曰：抱鎌刮骨薰天地，炮烈棺中求託生。問：纔生便死時如何？師曰：賴得覺疾。
眉州黄龍繼達禪師，僧問：如何是衲？師曰：針去線不回。曰：如何是帔？師曰：横鋪四世界，竪蓋一乾坤。曰：道滿到來時如何？師曰：要羹與羹，要飯與飯。問：黄龍出世、金翅鳥滿空飛時如何？師曰：問汝金翅鳥，還得飽也無？
棗樹和尚問僧：發足甚處？曰：閩中。師曰：俊哉！曰：謝師指示。師曰：屈哉！僧作禮。師曰：我與麽道，落在甚麽處？僧無語。師曰：彼自無瘡，勿傷之也。僧參，師乃問：未到這裏時，在甚處安身立命？僧叉手近前，師亦叉手近前，相竝而立。僧曰：某甲未到此時，和尚與誰並立？師指背後曰：莫是伊麽？僧無對。師曰：不獨自謾，兼謾老僧。僧作禮，師曰：正是自謾。僧鉏地次，見師來乃不審，師曰：見阿誰了便不審。曰：見師不問訊，禮式不全。師曰：却是孤負老僧。其僧歸舉似首座曰：和尚近日可畏。座曰：作麽生？僧舉前語，座曰：和尚近日可謂爲人切。師聞乃打首座七捧。座曰：某甲恁麽道，未有過在，亂打作麽？師曰：枉喫我多少鹽醬。又打七棒。僧辭，師乃問：若到諸方，有人問你老僧此間法道，作麽生祗對？曰：待問卽道。師曰：何處有無口底佛？曰：祇這也還難。師竪拂子曰：還見麽？曰：何處有無眼底佛？師曰：祇這也還難。僧遶禪牀一匝而出。師曰：善能祗對。僧便喝。師曰：老僧不識子。曰：用識作麽？師敲禪牀三下。
興元府玄都山澄禪師，僧問：喜得趨方丈，家風事若何？師曰：西風開曉露，明月正當天。曰：如何拯濟？師曰：金雞樓上一下皷。問：如何是沙門行？師曰：一切不如。
嘉州黑水和尚，初參黄龍，便問：雪覆蘆花時如何？龍曰：猛烈。師曰：不猛烈。龍又曰：猛烈。師又曰：不猛烈。龍便打，師於此有省，卽便禮拜。
鄂州黄龍智顒禪師，僧問：如何是諸佛之本源？師曰：卽此一問是何源？曰：恁麽則諸佛無異去也。師曰：延平劔已成龍去，猶有刻舟求底人。
眉州昌福達禪師，僧問：學人來問師則對，不問時師意如何？師曰：謝師兄指示。問：本來則不問，如何是今日事？師曰：師兄這問大好。曰：學人不會時如何？師曰：謾得卽得。問：國有寶刀，誰人得見？師曰：師兄遠來不易。曰：此刀作何形狀？師曰：要也道，不要也道。曰：請師道。師曰：難逢難遇。問：石牛水上卧時如何？師曰：異中還有異，妄計不浮沈。曰：便恁麽去時如何？師曰：翅天日落，把土成金。
吕巖真人，字洞賓，京川人也。唐末三舉不第，偶於長安酒肆遇鍾離權，授以延命術，自爾人莫之究。嘗遊廬山歸宗，書鍾樓壁曰：一日清閑自在身，六神和合報平安。丹田有寶休尋道，對境無心莫問禪。未幾，道經黄龍山，覩紫雲成蓋，疑有異人。乃入謁，值龍擊皷陞堂。龍見，意必吕公也，欲誘而進。厲聲曰：座傍有竊法者。吕毅然出，問：一粒粟中藏世界，半升鐺内煑山川。且道此意如何？龍指曰：這守屍鬼。吕曰：争奈囊有長生不死藥。龍曰：饒經八萬劫，終是落空亡。吕薄訝，飛劔脅之，劔不能入。遂再拜，求指歸。龍詰曰：半升鐺内煑山川卽不問，如何是一粒粟中藏世界？吕於言下頓契。作偈曰：棄却瓢囊摵碎琴，如今不戀水中金。自從一見黄龍後，始覺從前錯用心。龍囑令加護。後謁潭州智度覺禪師，有曰：余遊韶郴，東下湘江，今見覺公，觀其禪學精明，性源淳潔，促膝静坐，收光内照。一衲之外無餘衣，一鉢之外無餘食。達生死岸，破煩惱殼。方今佛衣寂寂兮無傳，禪理懸懸兮幾絶。扶而興者，其在吾師乎？聊作一絶奉記：達者推心方濟物，聖賢傳法不離真。請師開説西來意，七祖如今未有人。
處州報恩契從禪師，開堂陞座，乃曰：烈士鋒前，還有俊鷹俊鷂麽？放一箇出來看。良久曰：所以道，烈士鋒前少人陪，雲雷擊皷劔輪開。誰是大雄師子種，滿身鋒刃但出來。時有僧出，師曰：好著精彩。僧擬伸問，師曰：甚麽處去也？僧乃問：師子未出窟時如何？師曰：鋒鋩難擊。曰：出窟後如何？師曰：藏身無路。曰：欲出不出時如何？師曰：命似懸絲。曰：向去事如何？師曰：拶。問：如何是和尚家風？師曰：還柰何麽？問：十二時中如何卽是？師曰：金剛頂上看。曰：恁麽則人天有賴。師曰：汝又誑謼人天作麽？
婺州普照瑜禪師，上堂：三十年後，大有人向這裏亡鋒結舌去在。良久曰：還會麽？灼然，若不是真師子兒，爭識得上來之機？時有僧問：師子未出窟時如何？師曰：衆獸徒然。曰：出窟後如何？師曰：狐絶萬里。曰：欲出不出時如何？師曰：當衙者喪。曰：向去事如何？師曰：決在臨鋒。僧禮拜，師有頌曰：決在臨鋒處，天然師子機。嚬呻出三界，非祖莫能知。
婺州雙溪保初禪師，上堂：未透徹，不須呈，十方世界廓然明。孤峯頂上通機照，不用看他北斗星。僧問：九夏靈峯劔，請師不露鋒。師曰：未拍金鎖前何不問？曰：千般徒設用，難出髑髏前。師曰：背後礙殺人。
處州涌泉究禪師，上堂，良久曰：還有虎狼禪客麽？有則放出一箇來。僧纔出，師曰：還知喪命處麽？曰：學人咨和尚。師曰：甚麽處去也。曰：師子未出窟時如何？師曰：抖㖃地。曰：出窟後如何？師曰：蓋天蓋地。曰：欲出不出時如何？師曰：一切人辨不得。曰：向去事如何？師曰：俊鷂亦迷蹤。
衢州羅漢義禪師，上堂衆集，僧纔出，師曰：不是好底。僧禮拜起，問：龍泉寶劔請師揮。師曰：甚麽處去也。曰：恁麽則龍谿南面盡鋒鋩。師曰：收取。問：不落古今請師道。師曰：還怪得麽？曰：猶落古今。師曰：莫錯。
襄州清谿山洪進禪師，在地藏時居第一座。一日地藏上堂，二僧出禮拜。藏曰：俱錯。二僧無語，下堂請益修山主，修曰：汝自巍巍堂堂，却禮拜擬問他人，豈不是錯？師聞之不肯。修乃問：未審上座又作麽生？師曰：汝自迷暗，焉可爲人？修憤然上方丈請益，藏指廊下曰：典座入庫頭去也。修乃省過。又一日，師問修山主曰：明知生是不生之理，爲甚麽爲生死之所流？修曰：筍畢竟成竹去，如今作篾使還得麽？師曰：汝向後自悟去在。修曰：某所見祇如此。上座意旨又如何？師指曰：這箇是監院房，那箇是典座房。修卽禮謝。住後，僧問：衆盲摸象，各説異端。忽遇明眼人，又作麽生？師曰：汝但舉似諸方。師經行次，衆僧隨從，乃謂衆曰：古人有甚麽言句，大家商量。時有從漪上座出衆擬問次，師曰：這没毛驢！漪涣然省悟。
昇州清涼院休復悟空禪師，北海王氏子。幼出家，十九納戒。嘗自謂曰：苟尚能詮，則爲滯筏；將趣凝寂，復患墮空。既進退莫決，捨二何之？乃參尋宗匠，依地藏，經年不契，直得成病入湼槃堂。一夜藏去看，乃問：復上座安樂麽？師曰：某甲爲和尚因緣背。藏指燈籠曰：見麽？師曰：見。藏曰：秪這箇也不背。師於言下有省。後修山主問訊地藏，乃曰：某甲百劫千生，曾與和尚違背，來此者又值和尚不安。藏遂竪起拄杖曰：祇這箇也不背。師忽然契悟。後繼法眼住崇壽，江南國主創清涼道場，延請居之。上堂：古聖纔生下，便周行七步，目顧四方，云天上天下，唯我獨尊。他便有這箇方便奇特。祇如諸上座初生下時，有甚麽奇特，試舉看。若道無，卽對面諱却，若道有，又作麽生通得箇消息？還會麽。上座幸然有奇特事，因甚麽不知去。珍重！僧問：如何是佛？師曰：汝是衆生。曰：還肯也無？師曰：虚施此問。問：如何是西來意？師曰：汝道此土還有麽？問：省要處乞師一言。師曰：珍重。問：如何是道？師曰：本來無一物，何處有塵埃。僧禮拜，師曰：莫錯會。問：如何是一塵入正受？師曰：色卽空。曰：如何是諸塵三昧起？師曰：空卽色。問：諸餘卽不問，如何是悟空一句？師曰：兩句也。問：牛頭未見四祖時，爲甚麽百鳥銜華？師曰：未見四祖。曰：見後爲甚麽不銜華？師曰：見四祖。問：如何是自己事？師曰：幾處問人來？問：古人得箇甚麽卽便休歇去？師曰：汝得箇甚麽，卽不休歇去。問：如何是學人出身處？師曰：千般比不得，萬般況不及。曰：請和尚道。師曰：古亦有，今亦有。問：如何是亡僧面前觸目菩提？師曰：問取髑髏後人。問：毒龍奮迅、萬象同然時如何？師曰：你甚麽處得這箇問頭？問：忠座主講甚麽經？曰：法華經。師曰：若有説法華經處，我現寶塔當爲證明。大德講甚麽人證明？忠無對。天福八年十月朔日，遣僧命法眼禪師至，囑付訖，又致書辭國主，取三日夜子時入滅。國主令本院至時擊鐘，及期大衆普集，師端坐警衆曰：無棄光影。語絶告寂。時國主聞鐘，登高臺遥禮，深加哀慕。仍致祭、荼毗，收舍利建塔。
撫州龍濟紹修禪師，初與法眼同參地藏，所得謂已臻極。暨同辭至建陽，途中譚次，眼忽問：古人道萬象之中獨露身，是撥萬象不撥萬象？師曰：不撥。眼曰：説甚麽撥不撥？師懵然不知。却回地藏，藏問：子去未久，何以却來？師曰：有事未決，豈憚跋涉山川。藏曰：汝跋涉許多山川，也還不惡。師未喻旨，乃問：古人道萬象之中獨露身，意旨如何？藏曰：汝道古人撥萬象不撥萬象？師曰：不撥。藏曰：兩箇也。師駭然沈思，而却問：未審古人撥萬象不撥萬象？藏曰：汝唤甚麽作萬象？師方省悟。再辭地藏，覲于法眼。眼語意與地藏開示前後如一。師後居龍濟山，不務聚徒，而學者奔至。上堂：具足凡夫法，凡夫不知。具足聖人法，聖人不會。聖人若會，卽是凡夫。凡夫若知，卽是聖人。此兩語一理二義，若人辨得，不妨於佛法中有箇入處。若辨不得，莫道不疑好。珍重！僧問：見色便見心。露柱是色，如何是心？師曰：幸然未會，且莫詐明頭。問：如何得出三界？師曰：是三界則一任出。曰：不是三界又如何？師曰：甚麽處不是三界？問：當陽舉唱，誰是委者？師曰：非汝不委。問：如何是萬法主？師曰：把將萬法來！問：承古有言，須彌納芥子，芥子納須彌，如何是須彌？師曰：穿破汝心。曰：如何是芥子？師曰：塞却汝眼。曰：如何納得？師曰：把將須彌與芥子來！曰：前言何在？師曰：前有甚麽言？問僧：甚處來？曰：翠巖。師曰：翠巖有何言句示徒？曰：尋常道，出門逢彌勒，入門見釋迦。師曰：與麽道，又争得。曰：和尚又如何？師曰：出門逢阿誰？入門見甚麽？僧於言下有省。上堂：聲色不到處，病在見聞。言詮不及處，過在唇吻。僧問：離却聲色，請和尚道。師曰：聲色裏問將來！問：如何是學人心？師曰：阿誰恁麽問？問：劫火洞然，大千俱壞，未審這箇還壞也無？師曰：不壞。曰：爲甚麽不壞？師曰：爲同於大千。上堂：卷簾除却障，閉户生窒礙。祇這障與礙，古今無人會。會得是障礙，不會不自在。問：巨夜之中，以何爲眼？師曰：暗。問：纎毫不隔，爲甚麽覰之不見？師曰：作家弄影漢。問：古鏡未磨時如何？師曰：照破天地。曰：磨後如何？師曰：黑漆漆地。問：如何是普眼？師曰：纎毫覰不見。曰：爲甚麽覰不見？師曰：爲伊眼太大。問：如何是大敗壞底人？師曰：劫壞不曾遷。曰：此人還知有佛法也無？師曰：若知有佛法，渾成顛倒。曰：如何得不顛倒去？師曰：直須知有佛法。曰：如何是佛法？師曰：大敗壞。問：如何是學人常在底心？師曰：還曾問荷玉麽？曰：學人不會。師曰：若不會，夏末了，問取曹山去。師有頌曰：風動心摇樹，雲生性起塵。若明今日事，昧却本來人。又：欲識解脱道，諸法不相到。眼耳絶見聞，聲色閙浩浩。又：初心未入道，不得閙浩浩。鐘聲裏薦取，鼓聲裏顛倒。又：諸佛不出世，四十九年説。祖師不西來，少林有妙訣。又：萬法是心光，諸緣唯性曉。本無迷悟人，祇要今日了。
潞府延慶院傳殷禪師，僧問：見色便見心，燈籠是色，那箇是心？師曰：汝不會古人意。曰：如何是古人意？師曰：燈籠是心。問：若能轉物，卽同如來。未審轉甚麽物？師曰：道甚麽！僧擬進語，師曰：這漆桶！
衡嶽南臺守安禪師，僧問：人人盡有長安路，如何得到？師曰：卽今在甚麽處？問：寂寂無依時如何？師曰：寂寂底聻！因示頌曰：南臺静坐一鑪香，終日凝然萬慮亡。不是息心除妄想，都緣無事可思量。
杭州天龍寺清慧秀禪師，上堂：諸上座，多少無事，十二時中在何世界安身立命？且子細點檢看。何不覓箇歇處？因甚麽却與别人點檢。若恁麽去，早落第二頭也。時有僧問：承師有言，恁麽去早落第二頭，學人總不恁麽上來，如何辨白？師曰：汝却作家。曰：恁麽則今日得遇於師也。師曰：且莫詐明頭。
高麗雪嶽令光禪師，僧問：如何是和尚家風？師曰：分明記取。問：如何是諸法之根源？師曰：謝指示。
福州僊宗洞明真覺禪師，僧問：拏雲不假風雷便，濬浪如何透得身？師曰：何得棄本逐末。
泉州福清行欽廣法禪師，上堂：還有人鑑得麽？若有人鑑得，是甚麽湖裏破草鞵？若也鑑不出，落地作金聲。無事久立。僧問：如何是佛法大意？師曰：諸上座大家道取。問：如何是談真逆俗？師曰：客作漢問甚麽？曰：如何是順俗違真？師曰：喫茶去。問：如何是然燈前？師曰：然燈後。曰：如何是然燈後？師曰：然燈前。曰：如何是正然燈？師曰：喫茶去。問：如何是第二月？師曰：汝問我答。
婺州齊雲寶勝禪師，僧問：如何是齊雲水？師曰：龍潭常徹底，擬問卽波瀾。曰：莫祇這箇便是麽？師曰：古殿無香煙，誰人辨清濁。曰：未審深深處如何？師曰：闍黎欲識深深處，直須脚下絶雲生。
福州廣平玄旨禪師，上堂：還有人證明麽？若有人證明，亦免孤負上祖，埋没後來。若是尋言數句，大藏分明，若是祖宗門中，怪及甚麽處，恁麽道亦是傍瞥之辭。僧問：如何是廣平境？師曰：地負名山秀，谿連海水清。曰：如何是境中人？師曰：汝問我答。問：如何是法身體？師曰：廓落虚空絶玷瑕。曰：如何是體中物？師曰：一輪明月散秋江。曰：未審體與物分不分？師曰：適來道甚麽？曰：恁麽則不分也。師曰：穿耳胡僧笑點頭。
福州昇山白龍清慕禪師，僧問：如何是白龍密用一機？師曰：汝每日用甚麽？曰：恁麽則徒勞側聆。師喝曰：出去！問：一切衆生日用而不知，如何是日用底？師曰：别祗對你争得。問：不責上來，聲前一句請師道？師曰：莫是不辨麽？
福州靈峯志恩禪師，僧問：如何是吹毛劔？師曰：我進前，汝退後。曰：恁麽則學人喪身命去也。師曰：不打水，魚自驚。問：如何是佛？師曰：更是阿誰？曰：既然如此，爲甚麽迷妄有差殊？師曰：但自不亡羊，何須泣歧路。問：如何是靈峯境？師曰：萬曡青山如飣出，兩條緑水若圖成。曰：如何是境中人？師曰：明明密密，密密明明。
福州東禪玄亮禪師，僧問：本無迷悟，爲甚麽却有佛有衆生？師曰：話墮也。問：祖祖相傳傳法印，師今繼嗣嗣何人？師曰：特謝證明。曰：恁麽則白龍當時親授記，今日應聖度迷津。師曰：汝莫錯認定盤星。
漳州報劬院玄應定慧禪師，泉州晉江吴氏子。漳州刺史陳文顥創院，請師開法。僧問：如何是第一義？師曰：如何是第一義？曰：學人請益，師何以倒問學人？師曰：汝適來請益甚麽？曰：第一義。師曰：汝謂之倒問邪？問：如何是古佛道場？師曰：今夏堂中，千五百僧。開寶八年將順世，先七日書辭陳公，仍示偈曰：今年六十六，世壽有延促。無生火熾然，有爲薪不續。出谷與歸源，一時俱備足。及期誡門人曰：吾滅後不得以喪服哭泣。言訖而寂。
泉州報恩院宗顯明慧禪師，僧問：昔日靈山一會，迦葉親聞；未審今日誰是聞者？師曰：却憶七葉巖中尊。問：昔日覺城東際，象王回旋，五衆咸臻。今日太守臨筵，如何提接？師曰：眨上眉毛著。曰：恁麽則一機顯處，萬緣喪盡。師曰：何必繁辭？問：如何是西來意？師曰：日裏看鴟毛。問：學人都致一問，請師道。師曰：不是創住這箇師僧也難容。問：離四句，絶百非，請師道。師曰：青紅花滿庭。問：不涉思量處，從上宗乘，請師直道。師良久。僧曰：恁麽則聽響之流，徒勞側耳。師曰：早是粘泥。問：如何是人王？師曰：奉對不敢造次。曰：如何是法王？師曰：莫孤負好！曰：未審人王與法王，對談何事？師曰：非汝所聆。
金陵龍光院澄󰰂禪]師，廣州人也。新到參，師問：甚處來？曰：江南來。師曰：汝還禮拜渡江船子麽？曰：和尚爲甚麽教某禮拜渡江船子？師曰：是汝善知識。
永興北院可休禪師，僧問：如何是西來意？師曰：徧滿天下。曰：莫便是也無？師曰：是卽牢收取。問：大作業底人來，師還接否？師曰：不接。曰：爲甚麽不接？師曰：幸是好人家男女。
郴州太平院清海禪師，僧問：古人道不從請益得。祖師爲甚麽道誰得作佛？師曰：悟了方知。問：從上宗乘次第指授，未審今日如何舉唱？師曰：透出白雲深洞裏，名華異草嶺頭生。
連州慈雲慧深普廣禪師，僧問：匿王請佛，既奉法於當時。我后延師，蓋興宗於此日。幸施方便，無恡舉揚。師曰：不煩再問。問：如何是大圓鏡？師曰：著。問：如何是向上事？師曰：分明聽取。
郢州興陽山道欽禪師，僧問：如何是興陽境？師曰：松竹乍栽山影緑，水流穿過院庭中。問：如何是佛？師曰：更是甚麽！
處州福林澄禪師，僧問：如何是伽藍？師曰：没幡幀。曰：如何是伽藍中人？師曰：瞻禮有分。問：下堂一句，請師不吝。師曰：閑吟唯憶龐居士，天上人間不可陪。
處州報恩守真禪師，僧問：如何是佛法大意？師曰：閃爍烏飛急，奔騰兔走頻。
襄州鷲嶺通禪師，僧問：世尊得道，地神報虚空神。和尚得道，未審甚麽人報？師曰：謝汝報來。
杭州仁王院俊禪師，僧問：古人道向上一路，千聖不傳。如何是不傳底事？師曰：向上問將來！曰：恁麽則上來不當去也。師曰：既知如是，踏步上來作甚麽？
酒仙遇賢禪師，姑蘇長洲林氏子。母夢吞大球而孕，生多異祥。貌偉怪，口容雙拳。七歲嘗沈大淵，而衣不潤。遂去家師嘉禾永安可依，三十剃染圓具，往參龍華，發明心印。回居明覺院，唯事飲酒，醉則成歌頌、警道俗，因號洒仙。偈曰：緑水紅桃華，前街後巷走百餘遭，張三也識我，李四也識我。識我不識我，兩箇拳頭那箇大。兩箇之中一箇大，曾把虚空一戳破。摩挲令教却恁麽，拈取須彌枕頭卧。揚子江頭浪最深，行人到此盡沈吟。他時若到無波處，還似有波時用心。金斝又聞泛，玉山還報頽，莫教更漏促，趁取月明回。貴買朱砂畫月，筭來枉用工夫。醉卧緑楊陰下，起來强説真如。泥人再三叮囑，莫教失却衣珠。一六二六，其事已足。一九二九，我要喫酒。長伸兩脚眠一寣，起來天地還依舊。門前緑樹無啼鳥，庭下蒼苔有落花。聊與東風論箇事，十分春色屬誰家。秋至山寒水冷，春來柳緑花紅。一點動隨萬變，江村煙雨濛濛。有不有，空不空，笊籬撈取西北風。生在閻浮世界，人情幾多愛惡。祇要喫些酒子，所以倒街卧路。死後却産娑婆，不願超生淨土。何以故，西方淨土且無酒酤？師於祥符二年上元凌晨，浴罷就室，合拳右舉，左張其口而化。
廬山歸宗道詮禪師，吉州劉氏子。僧問：承聞和尚親見延壽來，是否？師曰：山前麥熟也未？問：九峯山中還有佛法也無？師曰：有。曰：如何是九峯山中佛法？師曰：石頭大底大，小底小。尋屬江南國絶，僧徒例試經業，師之衆並習禪觀。乃述一偈，聞于州牧曰：比擬忘言合太虚，免教和氣有親踈。誰知道德全無用，今日爲僧貴識書。州牧閲之，與僚佐議曰：旃檀林中，必無雜樹。唯師一院，特奏免試。南康知軍張南金具疏，集道俗迎請，坐歸宗道場。僧問：如何是歸宗境？師曰：千邪不如一直。問：如何是佛？師曰：待得雪消後，自然春到來。問：深山巖谷中，還有佛法也無？師曰：無。曰：佛法徧在一切處，爲甚麽却無？師曰：無人到。問：古人道不是風動、不是幡動時如何？師曰：來日路口有市。問：如何是學人自己？師曰：牀窄先卧，粥稀後坐。雍熙二年順寂，塔于牛首庵。
潭州龍興裕禪師，僧問：如何是學人自己？師曰：張三李四。曰：比來問自己，爲甚麽却道張三李四？師曰：汝且莫草草。問：諸餘卽不問，如何是和尚家風？師曰：家風卽且置，阿那箇是汝不問底諸餘？
漳州隆壽無逸禪師，開堂陞座，良久曰：諸上座，若是上根之士，早已掩耳，中下之流，競頭側聽。雖然如此，猶是不得已而言。諸上座，他時後日到處，有人問著今日事，且作麽生舉似他。若也舉得，舌頭皷論，若也舉不得，如無三寸，且作麽生舉？
鼎州大龍山景如禪師，僧問：如何是佛法大意？師便喝。僧曰：尊意如何？師曰：會麽？曰：不會。師又喝。問：太陽一顯人皆羡，皷聲纔罷意如何？師曰：季秋凝後好晴天。
鼎州大龍山楚勛禪師，上堂，良久曰：大衆祇恁麽各自散去，已是重宣此義了也。久立又奚爲？然久立有久立底道理。知了，經一小劫如一食頃。不知便見茫然。還知麽？有知者出來，大家相共商量。僧出提坐具，曰：展卽徧周沙界，縮卽絲髮不存。展卽是，不展卽是？師曰：你從甚麽處得來？曰：恁麽則展去也。師曰：没交涉。問：如何是大龍境？師曰：諸方舉似人。曰：如何是境中人？師曰：你爲甚麽謾我？問：亡僧遷化向甚麽處去？師曰：阿彌陁佛！問：善法堂中師子吼，未審法嗣嗣何人？師曰：猶自恁麽問。
興元府普通院從善禪師，僧問：法輪再轉時如何？師曰：助上座喜。曰：合譚何事？師曰：異人掩耳。曰：便恁麽領會時如何？師曰：錯。問：佩劔叩松關時如何？師曰：莫亂作。曰：誰不知有。師曰：出。
襄州白馬智倫禪師，僧問：如何是佛？師曰：真金也須失色。問：如何是和尚出身處？師曰：牛觝牆。曰：學人不會意旨如何？師曰：已成八字。
唐州保壽匡祐禪師，僧問：如何是佛法大意？師曰：近前來。僧近前，師曰：會麽？曰：不會。師曰：石火電光，已經塵劫。問：如何是爲人底一句？師曰：開口入耳。曰：如何理會？師曰：逢人告人。靑原下九世眉州黄龍禪師，僧問：如何是密室？師曰：斫不開。曰：如何是密室中人？師曰：非男女相。問：國内按劔者是誰？師曰：昌福。曰：忽遇尊貴時如何？師曰：不遺。
相州天平山從漪禪師，僧問：如何得出三界？師曰：將三界來與汝出。問：如何是和尚家風？師曰：顯露地。問：如何是佛？師曰：不指天地。曰：爲甚麽不指天地？師曰：唯我獨尊。問：如何是天平？師曰：八凹九凸。問：洞深杳杳清谿水，飲者如何不升墜？師曰：更夢見甚麽？問：大衆雲集，合譚何事？師曰：香煙起處森羅見。
廬山圓通緣德禪師，臨安黄氏子。事本邑東山勤老宿剃染，徧遊諸方。江南國主於廬山建院，請師開法。上堂：諸上座，明取道眼，好是行脚本分事。道眼若未明，有甚麽用處？祇是移盤喫飯漢。道眼若明，有何障礙？若未明得，强説多端也無用處。無事切須尋究。僧問：如何是四不遷？師曰：地水火風。問：如何是古佛心？師曰：水鳥樹林。曰：學人不會。師曰：會取學人。問：久負没絃琴，請師彈一曲。師曰：負來多少時也？曰：未審作何音調？師曰：話墮也。珍重！問：如何是佛法大意？師曰：過去燈明佛，本光瑞如是。
本朝遣帥問罪江南，後主納土矣，而胡則者據守九江不降，大將軍曹翰部曲渡江入寺，禪者驚走，師淡坐如平日。翰至，不起不揖，翰怒訶曰：長老不聞殺人不眨眼將軍乎？師熟視曰：汝安知有不懼生死和尚邪？翰大奇，增敬而已。曰：禪者何爲而散？師曰：擊皷自集。翰遣裨校擊之，禪無至者。翰曰：不至，何也？師曰：公有殺心故爾。師自起擊之，禪者乃集。翰再拜，問決勝之策。師曰：非禪者所知也。太平興國二年十月七日，陞堂曰：脱離世緣，乃在今日。囑令門人累青石爲塔，乃曰：他日塔作紅色，吾再至也。言訖而逝，謚道濟禪師。
昇州奉先寺慧同淨照禪師，魏府張氏子。僧問：教中道，唯一堅密身，一切塵中見。又道，佛身充滿於法界，普見一切羣生前。於此二途，請師説。師曰：唯一堅密身，一切塵中見。問：如何是古佛心？師曰：汝疑阿那箇不是？問：如何是常在底人？師曰：更問阿誰？
河東廣原禪師，僧問：如何是佛法大意？師曰：聽取一偈：刹刹現形儀，塵塵具覺知。性源常皷浪，不悟未曾移。
襄州鷲嶺善美禪師，僧問：如何是鷲嶺境？師曰：峴山對碧玉，江水往南流。曰：如何是境中人？師曰：有甚麽事？問：百川異流，還歸大海，未審大海有幾滴？師曰：汝還到海也未？曰：到海後如何？師曰：明日來，向汝道。
瑞州九峯義詮禪師，僧問：如何是祖師西來意？師曰：有力者負之而趨。
隆壽法騫禪師，泉州施氏子。漳州刺史陳洪銛請開法，上堂：今日隆壽出世，三世諸佛森羅萬象，同時出世，同時轉法輪，諸人還見麽？僧問：如何是隆壽境？師曰：無汝插足處。曰：如何是境中人？師曰：未識境在。有僧來參，次日請問心要。師曰：昨日相逢序起居，今朝相見事還如。如何却覓呈心要，心要如何特地踈。
