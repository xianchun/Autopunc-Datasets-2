僧亮曰：答云何知天魔，為眾作留難也，故是廣流通也。
法瑤曰：夫邪黨嫉正，魔亂真道，能惑始學人，故宜辨其相。是以中，舉賊狗毒龍等譬，答問云何作留難也。今此一品，并，答如來波旬說，云何分別知也。同是四十九年教，而善察者，居然異也。
智秀曰：問稱天魔者，蓋是舉天示極魔之勝耳。尋魔之為亂，事不止一，但以言之，為實亂為甚，故問云如來波旬說，云何分別知也。此雖人、法兩異，同能亂道，故合成一問也。
慧誕曰：此品有四段：從品初至九部經，明魔佛二說，相似而異也；二、從九部以下，佛弟子執輕非重，執小非大，迭相誹謗，復是魔也；三、從無四波羅夷以下，明大邪見人所說，無善惡理，復是魔也；四、從要因持戒以下，通明古今所可乖佛法事，盡是魔說也。今佛之與魔，在家、出家，邪見、正見，經律通塞，盡釋也。
爾時，迦葉白佛言：世尊至諸余經律能受持者。
僧亮曰：持魔經律，是謂依人不依法也，若具四顛倒，即四魔也。
僧宗曰：四魔者，魔經、魔律、魔師及魔弟子也。魔以二事亂法：一、以形亂；二、以說亂。今先明形亂，次明說亂。就說亂中，略有二：一者、亂經；二者、亂律。亂經亂律各有兩重：初略，後廣也。就略亂經中，承佛偏教，執為了義。就略律中，初明一往違反律教，就廣亂經中，文句再出，不必從教，正自推度，生此邪解，非功德之人；後明比丘答王有性得罪，亦名亂經也。就廣亂律中，可分為七，至彼更分也。
寶亮曰：此中辨邪，有二段：一者、天魔亂道；二者、人作魔以亂正也。
迦葉菩薩白佛言：世尊至如是等輩，復云何知。
智秀曰：向一翻先指前四依以諮佛，既蒙印可，便舉先問以請答也。
佛告迦葉：我涅盤七百歲後至作無漏身，壞我正法。
智秀曰：二種亂中，此形亂也。
是魔波旬壞正法時至隨順佛所說者，即是菩薩。
智秀曰：此下顯言亂也。有十一復次，此第一、謂實生王宮也。
若有說言：如來生時至隨順佛所說者，即是菩薩。
智秀曰：第二、不信四方，各行七步。
若有說言：菩薩生已至隨順佛所說者，即是菩薩。
智秀曰：第三、謂佛在後生，應敬禮天，天前出故，不應禮佛也。
若有經律說言：菩薩至隨順佛經律者，是名菩薩。
智秀曰：第四、謂實受五欲也。
若有說言：佛在舍衛至隨順佛所說者，即是菩薩。
智秀曰：第五、謂佛聽受八不凈物也。
若有說言：菩薩為欲供養至當知是魔之所說也。
智秀曰：第六、謂佛不能現入諸道，示眾伎能也。
若有說言：菩薩如是至隨順佛所說者，即是菩薩。
智秀曰：第七、謂戒律一向皆重，又言無有大乘也。
復次，善男子！若有說言至隨順佛所說者，即是菩薩。
僧宗曰：從輕重之罪，其性皆重，自此以下，魔說律以亂正也。有七意，此第一，且一往云，言違反律教也。
智秀曰：第八、謂佛不為功德所成，故身無常也。
復有人言：或有比丘至若能隨順，是大菩薩。
僧宗曰：第三、說二人無犯，而犯為犯也。
智秀曰：第九、謂實不犯，而言犯也。
復有說言：無四波羅夷至當知是人真我弟子。
僧宗曰：第三、說一向毀犯，都無有罪。
智秀曰：第十、謂無一切戒也。下因迦葉更問，別明異義也。
迦葉菩薩白佛言：世尊至佛法甚深不可思議。
僧宗曰：第四、明九部經中不說佛性，依教說無，此不犯罪。若說得罪，亦是魔說，為亂律也。
迦葉菩薩白佛言：世尊至不名墮過人法，名為菩薩。
僧宗曰：第五、明必能護法，宣通正化，雖唱得道，不名得罪。若說罪者，亦是魔說，為亂律也。
若言有犯突吉羅者至隨順佛所說者，是名菩薩。
僧宗曰：第六、明犯罪果報，又長兼出大乘偷蘭之事，誡後人。
若有說言：常翹一腳至當知是人是大菩薩。
僧宗曰：第七、用若九十五種道，皆聽出家，亦為亂律也。
智秀曰：此第十一、謂佛聽畜不如法物，及聽出家，亦為魔說也。
善男子！魔說、佛說差別之相，今已為汝廣宣分別。
智秀曰：結上旨也。
迦葉白佛言：世尊！我今始知至因是得入佛法深義。
智秀曰：贊嘆。
佛贊迦葉：善哉！善哉至曉了分別是名黠慧。
智秀曰：述成也。