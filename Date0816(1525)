牧牛之說，創自契經；牧牛之人，則歷代諸祖也。然其說其人雖見于佛祖，而牧牛之功于何，見之諸大禪師之圖頌，所以照耀古今，為人之標榜耳。信本俗子，未純牧牛之功，竊見夢老和尚所輯圖頌，真集牧牛之大成者，歡喜踴躍，售諸梓人，公之天下，庶不辜佛祖一片為人苦心。
遺教經云：譬如牧牛，執杖視之，不令縱逸，犯人苗稼。則牧牛之說所自起也。嗣是馬祖問石鞏：汝在此何務？答曰：牧牛。又問：牛作麼生牧？答曰：一回入草去，驀鼻拽將來。則善牧之人也。又大溈安公之在溈山也，曰：吾依溈山住，不學溈山禪，但牧一頭水牯牛。又白云端公之於郭功輔也，詰之曰：牛淳乎？而若自牧，若教他牧，層見疊出於古今者，益彰彰矣。後乃有繪之乎圖，始於未牧，終於雙泯，品而列之為十。其牛則如次，初黑繼白，以至於無，粲如也，而普明復一一系之以頌。
普明，未詳何許人，圖頌亦不知出一人之手否？今無論。惟是其為圖也，象顯而意深；其為頌也，言近而旨遠。學人持為左券，因之審德稽業，俯察其已臻，仰希其所未到，免使得少為足，以墮於增上慢地，則裨益良多，遂錄而重壽諸梓。外更有尋牛以至入鄽，亦為圖者十，與今大同小異，俱附末簡，以便參考。若夫一超直入之士，無勞鞭挽而天然露地白牛，不落階級而剎那能所雙絕，則圖成滯貨，頌成剩語，覽之當發一笑，吾無強焉。
普明牧牛圖頌源流，云棲序之詳矣。但叙云：外更有尋牛以至入鄽，亦為圖者十，與今大同小異，附末篇以便參考。而不及梁山遠公序偈，何也？況梁山原唱既妙，附和代不乏人，其見地超卓，聲調軒亮，希彝、千巖、楚石三公獨據上流。普明原唱從而和之者固多，而磬山、真寂、南磵、綠羅、荏轢，次序井井，頗與普明相將。至於別展機軸，短音促節，精義入神，惟大覺普濟禪師為最真，今古所不及。今將諸大老頌和普明者附普明，和梁山者附梁山，匯成一帙，刊布流通，使天下參學之士得因圖頌想見先德造誼，復因先德以自考驗其悟證，則牧牛圖頌有裨于禪者，較之南泉，猶出一頭地在。
