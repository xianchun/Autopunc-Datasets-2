觀夫自古神州之地，輕生徇法之賓，顯法師則創闢荒途，奘法師乃中開王路。其間或西越紫塞而孤征，或南渡滄溟以單逝。莫不咸思聖跡，罄五體而歸禮；俱懷旋踵，報四恩以流望。然而勝途多難，寶處彌長，苗秀盈十而蓋多，結實罕一而全少。寔由茫茫象磧，長川吐赫日之光；浩浩鯨波，巨壑起滔天之浪。獨步鐵門之外，亘萬嶺而投身；孤漂銅柱之前，跨千江而遣命。或亡飡幾日，輟飲數晨，可謂思慮銷精神，憂勞排正色。致使去者數盈半百，留者僅有幾人。設令得到西國者，以大唐無寺，飄寄棲然，爲客遑遑，停託無所，遂使流離萍轉，罕居一處。身既不安，道寧隆矣！嗚呼！實可嘉其美誠，冀傳芳於來葉。粗據聞見，撰題行狀云爾。其中次第，多以去時年代近遠存亡而比先後。
右總五十六人，先多零落，淨來日有無行師、道琳師、慧輪師、僧哲師、智弘師五人見在。計當垂拱元年，與無行師執别西國，不委今者何處存亡耳。
沙門玄照法師者，太州仙掌人也。梵名般伽舍末底。乃祖乃父，冠冕相承。而𩮀髻之秋，抽簪出俗。成人之歲，思禮聖蹤。遂適京師，尋聽經論。以貞觀年中，乃於大興善寺玄證師處初學梵語。於是杖錫西邁，掛想祗園。背金府而出流沙，踐鐵門而登雪嶺。漱香池以結念，畢契四弘；陟葱阜而翹心，誓度三有。途經速利，過覩貨羅，遠跨胡壃，到土蕃國。蒙文成公主送往北天，漸向闍闌陀國。未至之間，長途險隘，爲賊見拘。既而商旅計窮，控告無所，遂乃援神寫契，仗聖明衷，夢而感徵，覺見群賊皆睡，私引出圍，遂便免難。住闍闌陀國，經于四載。蒙國王欽重，留之供養。學經律，習梵文。既得少通，漸次南上。到莫訶菩提，復經四夏。自恨生不遇聖，幸覩遺蹤。仰慈氏所制真容，著精誠而無替。爰以翹敬之餘，沉情俱舍。既解對法，清想律儀，兩教斯明。後之那爛陀寺，留住三年。就勝光法師學中、百等論，復就寶師子大德受瑜伽十七地。禪門定㶑，亟覩關涯。既盡宏綱，遂往弶伽河北，受國王苫部供養。住信者等寺，復歷三年。後因唐使王玄策歸鄉，表奏言其實德，遂蒙降勑旨，重詣西天，追玄照入京。路次泥波羅國，蒙國王發遣，送至土蕃。重見文成公主，深致禮遇，資給歸唐。於是巡涉西蕃，而至東夏。以九月而辭苫部，正月便到洛陽，五月之間，途經萬里。于時麟德年中，駕幸東洛。奉謁闕庭，遂蒙勑旨，令往羯濕彌囉國，取長年婆羅門盧迦溢多。既與洛陽諸德相見，略論佛法綱紀，敬愛寺導律師、觀法師等請譯薩婆多部律攝。既而勑令促去，不遂本懷，所將梵本悉留京下。於是重涉流沙，還經磧石。崎嶇棧道之側，曳半影而斜通；摇泊繩橋之下，没全軀以傍渡。遭土蕃賊，脱首得全；遇兇奴寇，僅存餘命。行至北印度界，見唐使人引盧迦溢多於路相遇。盧伽溢多復令玄照及使傔數人向西印度羅荼國取長年藥。路過縛渴羅，到納婆毗訶羅，覩如來澡盆及諸聖跡。漸至迦畢試國，禮如來頂骨，香花具設，取其印文，觀來生善惡。復過信度國，方達羅荼矣。蒙王禮敬，安居四載，轉歷南天。將諸雜藥，望歸東夏。到金剛座，旋之那爛陀寺，淨與相見。盡平生之志願，契揔會於龍花。但以泥波羅道土蕃擁塞不通，迦畢試途多氏捉而難度，遂且棲志鷲峯，沉情竹苑。雖每有傳燈之望，而未諧落葉之心。嗟乎！苦行標誠，利生不遂。思攀雲駕，墜翼中天！在中印度菴摩羅跋國遘疾而卒，春秋六十餘矣。傷曰：
卓矣壯志，穎秀生田。頻經細柳，幾步祁連。祥河濯流，竹苑摇芊。翹心念念，渴想玄玄。專希演法，志託提生。嗚呼不遂，愴矣無成。兩河沉骨，八水揚名。善乎守死，哲人利貞。
道希法師者，齊州歷城人也。梵名室利提婆。乃門傳禮義，家襲縉紳。幼漸玄門，少懷貞操。涉流沙之廣蕩，觀化中天；陟雪嶺之嶔岑，輕生徇法。行至土蕃，中途危厄，恐戒檢難護，遂便暫捨。行至西方，更復重受。周遊諸國，遂達莫訶菩提。翹仰聖蹤，經于數載。既住那爛陀，亦在俱尸國。蒙菴摩羅跋國王甚相敬待。在那爛陀寺，頻學大乘；住輸婆伴娜，專功律藏。復習聲明，頗盡綱目。有文情，善草𨽻。在大覺寺造唐碑一首。所將唐國新舊經論四百餘卷，並在那爛陀矣。淨在西國，未及相見。住菴摩羅跋國，遭疾而終，春秋五十餘矣。後因巡禮，見希公住房，傷其不達，聊題一絶：
百苦忘勞獨進影，四恩在念契流通；如何未盡傳燈志，溘然於此遇途窮！
阿離耶跋摩者，新羅人也。以貞觀年中出長安，之廣脇，追求正教，親禮聖蹤。住那爛陀寺，多閑經論，抄寫衆經。痛矣歸心，所期不契。出雞貴之東境，没龍泉之西裔。卽於此寺無常，年七十餘矣。
慧業法師者，新羅人也。在貞觀年中往遊西域。住菩提寺，親禮聖蹤。於那爛陀，久而聽讀。淨因檢唐本，忽見梁論下記云：在佛齒木樹下新羅僧慧業寫記。訪問寺僧，云終於此，年將六十餘矣。所寫梵本並在那爛陀寺。
玄太法師者，新羅人也。梵名薩婆慎若提婆。永徽年内取土蕃道，經泥波羅，到中印度。禮菩提樹，詳檢經論。旋踵東土，行至土峪渾，逢道希法師，覆相引致，還向大覺寺。後歸唐國，莫知所終矣。
玄恪法師者，新羅人也。與玄照法師貞觀年中相隨而至大覺寺。既伸禮敬，遇疾而亡，年過不惑之期耳。
復有新羅僧二人，莫知其諱。發自長安，遠之南海。泛舶至室利佛逝國西婆魯師國，遇疾俱亡。
佛陀達摩者，卽覩貨速利國人也。大形模，足氣力，習小教，常乞食。少因興易，遂屆神州。云於益府出家。性好遊涉，九州之地，無不履焉。後遂西遄，周觀聖迹。淨於那爛陀見矣。後乃轉向北天，年五十許。
右十人。
道方師者，并州人也。出沙磧，到泥波羅。至大覺寺住，得爲主人。經數年後，還向泥波羅，于今現在。既虧戒檢，不習經書，年將老矣。
道生法師者，并州人也。梵名旃達羅提婆。以貞觀末年，從土蕃路往遊中國。到菩提寺，禮制底訖。在那爛陀寺，學爲童子王深所禮敬。復向此寺東行十二驛，有王寺，全是小乘，於其寺内停住多載，學小乘三藏精順正理。多賫經像，言歸本國，行至泥波羅，遘疾而卒，可在知命之年矣。
常慜禪師者，并州人也。自落髮投簪，披緇釋素，精勤匪懈，念誦無歇。常發大誓，願生極樂。所作淨業，稱念佛名。福基既廣，數難詳悉。後遊京洛，專崇斯業。幽誠冥兆，有所感徵。遂願寫般若經，滿於萬卷，冀得遠詣西方，禮如來所行聖迹，以此勝福，迴向願生。遂詣闕上書，請於諸州教化抄寫般若。且心所志也，天必從之。乃蒙授墨勑，南遊江表，敬寫般若，以報天澤。要心既滿，遂至海濱，附舶南征，往訶陵國。從此附舶，往末羅瑜國。復從此國欲詣中天。然所附商舶載物既重，解纜未遠，忽起滄波，不經半日，遂便沉没。當没之時，商人争上小舶，互相戰鬭。其舶主既有信心，高聲唱言：師來上舶！常慜曰：可載餘人，我不去也！所以然者，若輕生爲物，順菩提心，亡己濟人，斯大士行。於是合掌西方，稱彌陀佛。念念之頃，舶沉身没，聲盡而終，春秋五十餘矣。有弟子一人，不知何許人也。號咷悲泣，亦念西方，與之俱没。其得濟之人具陳斯事耳。傷曰：
悼矣偉人，爲物流身。明同水鏡，貴等和𤪙。湼而不黑，磨而不磷。投軀慧巚，養智芳津。在自國而弘自業，適他土而作他因。覯將沉之險難，決於己而亡親。在物常慜，子其寡隣。穢體散鯨波以取滅，淨願詣安養而流神。道乎不昧，德也寧湮。布慈光之赫赫，竟塵劫而新新。
末底僧訶者，京師人也。俗姓皇甫，莫知本諱。與師鞭同遊，俱到中土。住信者寺。少閑梵語，未詳經論。思還故里，路過泥波羅國，遇患身死，年四十餘。
玄會法師者，京師人，云是安將軍之息也。從北印度入羯濕彌羅國，爲國王賞識。乘王象，奏王樂，日日向龍池山寺供養。寺是五百羅漢受供之處，卽尊者阿難陀室灑末田地所化龍王之地也。復勸化羯濕彌羅王大放恩赦，國内有死囚千餘人，勸王釋放。出入王宅，既漸年載，後因失意，遂乃南遊。至大覺寺，禮菩提樹，覩木真池，登鷲峯山，陟尊足嶺。禀識聰叡，多繕工伎。雖復經過未幾，而梵韻清澈。少攜經教，思返故居。到泥波羅，不幸而卒，春秋僅過而立矣。
復有一人，與北道使人相逐至縛渴羅國，於新寺小乘師處出家，名質多跋摩。後將受具，而不食三淨，其師曰：如來大師親開五正，既其無罪，爾何不食？對曰：諸大乘經具有令制，是所舊習，性不能改。師曰：我依三藏，律有成科。汝之引文，非吾所學。若懷别見，我非汝師。遂強令進，乃掩泣而食，方爲受具。少閑梵語。覆取北路而歸，莫知所至。傳聞於天竺之僧矣。
復有二人，在泥波羅國，是土蕃公主嬭母之息也。初并出家，後一歸俗。住天王寺，善梵語并梵書。年三十五、二十五矣。
隆法師者，不知何所人也。以貞觀年内從北道而出，取北印度，欲觀化中天。誦得梵本法華經。到健陀羅國，遇疾而亡。北方僧來，傳説如此。
右二十人。
義朗律師者，益州成都人也。善閑律典，兼解瑜伽。發自長安，彌歷江漢。與同州僧智岸，并弟一人名義玄，年始弱冠，知欽正理，頗閑内典，尤善文筆。思瞻聖迹，遂與弟俱遊。秀季良昆，遞相擕帶，鶺鴒存念，魚水敦懷。既至烏雷，同附商舶。掛百丈，陵萬波，越舸扶南，綴纜郎迦。蒙郎迦戍國王待以上賓之禮。智岸遇疾，於此而亡。朗公既懷死别之恨，與弟附舶向師子洲，披求異典，頂禮佛牙，漸之西國。傳聞如此，而今不知的在何所。師子洲既不見，中印度復不聞，多是魂歸異代矣。年四十餘耳。
會寧律師，益州成都人也。禀志操行，意存弘益。少而聰慧，投跡法場。敬勝理若髻珠，棄榮華如脱履。薄善經論，尤精律典。思存演法，結念西方。爰以麟德年中杖錫南海，泛舶至訶陵洲。停住三載，遂共訶陵國多聞僧若那跋陀羅於阿笈摩經内譯出如來焚身之事，斯與大乘湼槃頗不相涉。然大乘湼槃西國淨親見目云其大數有二十五千頌，翻譯可成六十餘卷。檢其全部，竟而不獲，但得初大衆問品一夾，有四千餘頌。會寧既譯得阿笈摩本，遂令小僧運期奉表賫經，還至交府，馳驛京兆，奏上闕庭，冀使未聞流布東夏。運期從京還達交阯，告諸道俗，蒙贈小絹數百疋，重詣訶陵，報德智賢，與會寧相見。於是會寧方適西國。比於所在，每察風聞。尋聽五天，絶無蹤緒。准斯理也，卽其人已亡。傷曰：
嗟矣會寧，爲法孤征。纔翻二軸，啓望天庭。終期寶渚，權居化城。身雖没而道著，時縱遠而遺名。將菩薩之先志，共後念以揚聲。
春秋可三十四五矣。
運期師者，交州人也。與曇閏同遊，仗智賢受具。旋迴南海，十有餘年。善崑崙音，頗知梵語。後便歸俗，住室利佛逝國，于今現在。既而往復宏波，傳經帝里，布未曾教，斯人之力。年可四十矣。
木叉提婆者，交州人也。不閑本諱。泛舶南溟，經遊諸國。到大覺寺，遍禮聖蹤。於此而殞，年可二十四五矣。
窺沖法師者，交州人，卽明遠室灑也。梵名質呾囉提婆。與明遠同舶而泛南海，到師子洲。向西印度，見玄照師，共詣中土。其人禀性聰叡，善誦梵經，所在至處，恒編演唱之。首禮菩提樹，到王舍城。遘疾竹園，淹留而卒，年三十許。
慧琰法師者，交州人也。卽行公之室灑。隨師到僧訶羅國，遂停彼國，莫辨存亡。
信胄法師者，不知何所人也。梵名設喇陀跋摩。取北道而到西國。禮謁既周，住信者寺。於寺上層造一塼閣，施上卧具，永貽供養。遇疾數日，餘命輟然。忽於夜中云有菩薩授手迎接，端居合掌，太息而終，年三十五矣。
智行法師者，愛州人也。梵名般若提婆。泛南海，詣西天，遍禮尊儀。至弶伽河北，居信者寺而卒，年五十餘矣。
大乘燈禪師者，愛州人也。梵名莫訶夜那鉢地已波。幼隨父母泛舶往杜和羅鉢底國，方始出家。後隨唐使郯緒相逐入京，於大慈恩寺三藏法師玄奘處進受具戒。居京數載，頗覽經書。而思禮聖蹤，情契西極。體藴忠恕，性合廉隅，戒巚存懷，禪枝叶慮。以爲溺有者假緣，緣非則墜有，離生者託助，助是則乖生。乃畢志王城，敦心竹苑，冀摧八難，終求四輪。遂持佛像，擕經論，既越南溟，到師子國觀禮佛牙，備盡靈異。過南印度，覆届東天，往耽摩立底國。既入江口，遭賊破舶，唯身得存。淹停斯國，十有二歲。頗閑梵語，誦緣生等經，兼循修福業。因遇商侣，與淨相隨詣中印度。先到那爛陀，次向金剛座，旋過薜舍離，後到俱尸國。與無行禪師同遊此地，燈師每歎曰·本意弘法，重之東夏，寧志不我遂，奄爾衰年，今日雖不契懷，來生願畢斯志。然常爲覩史多天業，冀會慈氏，日畫龍花一兩枝，用標心至。燈公因道行之次，過道希法師所住舊房。當于時也，其人已亡。漢本尚存，梵夾猶列，覩之澘然流涕而歎：昔在長安，同遊法席，今於他國，但遇空筵。傷曰：
嗟矣死王，其力彌强。傳燈之士，奄爾云亡。神州望斷，聖境䰟揚。眷餘悵而流涕，慨布素而情傷。禪師在俱尸城般湼槃寺而歸寂滅，于時年餘耳順矣。
僧伽跋摩者，康國人也。少出流沙，遊步京輦。禀素崇信，戒行清嚴，檀捨是修，慈悲在念。以顯慶年内奉勑與使人相隨，禮覲西國。到大覺寺，於金剛座廣興薦設，七日七夜，然燈續明，獻大法會。又於菩提院内無憂樹下雕刻佛及觀自在菩薩像，盛興慶讚，時人歎希。後還唐國，又奉勑令往交阯採藥。于時交州時屬大儉，人物飢餓，於日日中營辦飲食，救濟孤苦，悲心内結，涕泣外流，時人號爲常啼菩薩也。纔染微疾，奄爾而終，春秋六十餘矣。
彼岸法師、智岸法師，並是高昌人也。少長京師，傳燈在念。既而歸心勝理，遂乃觀化中天。與使人王玄廓相隨。泛舶海中，遇疾俱卒。所將漢本瑜伽及餘經論，咸在室利佛逝國矣。
曇閏法師，洛陽人也。善呪術，學玄理。探律典，翫毉明。善容儀，極詳審。杖錫江表，拯物爲懷。漸次南行，達于交阯。住經載稔，緇素欽風。附舶南上，期西印度。至訶陵北渤盆國，遇疾而終，年三十矣。
義輝論師，洛陽人也。受性聰敏，理思鉤深，博學爲懷，尋真是務。聽攝論、俱舍等，頗亦有功。但以義有異同，情生舛互，而欲異觀梵本，親聽微言，遂指掌中天，還望東夏。惜哉苗而不實，壯志先秋。到郎迦戍國，嬰疾而亡，年三十餘矣。
復有大唐三僧，從北道到烏長那國，傳聞向佛頂骨處禮拜，今亦不委存亡。烏長僧至，傳説之矣。
右四十人。
慧輪師者，新羅人也。梵名般若跋摩。自本國出家，翹心聖迹。泛舶而陵閩越，涉步而届長安。奉勑隨玄照法師西行，以充侍者。既之西國，遍禮聖蹤。居菴摩羅跋國，在信者寺，住經十載。近住次東邊北方覩貨羅僧寺，元是覩貨羅人爲本國僧所造。其寺巨富，資産豐饒，供養飡設，餘莫加也。寺名健陀羅山荼。慧輪住此，既善梵言，薄閑俱舍。來日尚存，年向四十矣。其北方僧來者，皆住此寺爲主人耳。
大覺寺西有迦畢施國寺，寺亦巨富，多諸碩德，普學小乘。北方僧來亦住此。寺名寠拏折里多。
大覺東北兩驛許，有寺名屈録迦，卽是南方屈録迦國王昔所造也。寺雖貧素，而戒行清嚴。近者日軍王復於故寺之側更造一寺，今始新成。南國僧來，多住於此。諸方皆悉有寺，所以本國通流。神州獨無一處，致令往還艱苦耳。
那爛陀寺東四十驛許，尋弶伽河而下，至蜜栗伽悉他鉢娜寺。去此寺不遠，有一故寺，但有塼基，厥号支那寺。古老相傳云是昔室利笈多大王爲支那國僧所造。于時有唐僧二十許人，從蜀川䍧牱道而出，向莫訶菩提禮拜。王見敬重，遂施此地，以充停息，給大村封二十四所。於後唐僧亡没，村乃割屬餘人。現有三村入屬鹿園寺矣。准量支那寺，至今可五百餘年矣。現今地屬東印度王，其王名提婆跋摩，每言曰：若有大唐天子處數僧來者，我爲重興此寺，還其村封，令不絶也。誠可歎曰：雖有鵲巢之易，而樂福者難逢。必若心存濟益，奏請弘此，誠非小事也。
金剛座大覺寺卽僧訶羅國王所造，師子洲僧舊住於此。
大覺寺東北行七驛許，至那爛陀寺，乃是古王室利鑠羯羅昳底爲北天苾芻曷羅社槃社所造。此寺初基纔餘方堵，其後代國王苗𠆘相承，造製宏壯，則贍部洲中當今無以加也。軌模不可具述，但略叙區寰耳。
然其寺形，畟方如城，四面直簷，長廊遍帀，皆是塼室。重疊三層，層高丈餘，横梁板闐，本無椽瓦，用塼平覆。寺皆正直，隨意旋往。其房後壁卽爲外面也，疊塼峻峭，高三四丈。上作人頭，高共人等。其僧房也，面有九焉。一一房中可方丈許，後面通䆫户向簷矣。其門既高，唯安一扇，皆相瞻望，不許安簾。出外平觀，四面皆覩，互相檢察，寧容片私？於一角頭作閣道還往。寺上四角，各爲塼堂，多聞大德而往於此。寺門西向，飛閣凌虚，雕刻奇形，妙盡工飾。其門乃與房相連，元不别作，但前出兩步，齊安四柱。其門雖非過大，實乃裝架彌堅。每至食時，重關返閉，既是聖教，意在防私。寺内之地方三十步許，皆以塼砌。小者或十步，或五步耳。凡所覆屋脊上簷前房内之地，並用塼糏如桃棗大，和雜粘泥，以杵平築，用壃石灰，雜以麻䈥并油及麻滓爛皮之屬，浸漬多日，泥於塼地之上，覆以青草，經三數日，看其欲乾，重以滑石揩拭，拂赤土汁或丹朱之類，後以油塗，鮮澄若鏡。其堂殿階陛，悉皆如此。一作已後，縱人踐蹋，動經一二十載，曾不圮坼。不同石灰，水沾便脱。如斯等類，乃有八寺，上皆平通，規矩相似。於寺東面取房或一或三，用安尊像，或可卽於此面前出多少，别起臺觀，爲佛殿矣。
於寺西面大院之外，方列大窣堵波及諸制底，數乃盈百。聖跡相連，不可稱説。金寶瑩飾，實成希有。
其間僧徒綱軌出納之儀，具如中方録及寄歸傳所述。寺内但以最老上座而爲尊主，不論其德。諸有門鑰，每宵封印，將付上座，更無别置寺主、維那。但造寺之人，名爲寺主，梵云毗訶羅莎弭。若作番直，典掌寺門，及和僧白事者，名毗訶羅波羅，譯爲護寺。若嗚犍稚及監食者，名爲羯磨陀那，譯爲授事，言維那者略也。衆僧有事，集衆平章，令其護寺巡行告白，一一人前，皆須合掌，各伸其事。若一人不許，則事不得成，全無衆前打槌秉白之法。若見不許，以理喻之，未有挾強便加壓伏。其守庫當莊之流，雖三二人，亦遣典庫家人合掌爲白，若合方可費用，誠無獨任之咎。若不白而獨用者，下至半升之粟，卽交被驅擯。若一人稱豪，獨用僧物，處斷綱務，不白大衆者，名爲俱攞鉢底，譯爲家主。斯乃佛法之大疣，人神所共怨，雖復於寺有益，而終獲罪彌深，智者必不爲也。
又諸外道先有九十六部，今但十餘。若有齋會聚集，各各自居一處，並與僧尼無競先後。既其法别，理不同行，各習所宗，坐無交雜。
此之寺制，理極嚴峻，每半月令典事佐史巡房讀制。衆僧名字不貫王籍，其有犯者，衆自治罸，爲此僧徒咸相敬懼。其寺受用雖迮，而益利彌寬。曾憶在京見人畫出祇洹寺樣，咸是憑虚。爲廣異聞，略陳梗㮣云爾。
又五天之地，但是大寺，君王悉皆令置漏水，爲此晝夜期候不難。准如律教，夜分三分，初後制令禪誦，中間隨意消息。其漏水法廣如寄歸傳中所述。雖復言陳寺樣，終恐在事還迷，爲此畫出其圖，冀令目擊無滯。如能奏請依樣造之，卽王舍支那，理成無别耳。乃歎曰：
衆美仍羅列，羣英已古今。也知生死分，那得不傷心！
寺樣。
此是室利那爛陀莫訶毗訶羅樣，唐譯云吉祥神龍大住處也。西國凡唤君王及大官屬并大寺舍，皆先云室利，意取吉祥尊貴之義。那爛陀乃是龍名。近此有龍，名那伽爛陀，故以爲號。毗訶羅是住處義，比云寺者，不是正翻。如觀一寺，餘七同然。背上平直，通人還往。凡觀寺樣者，須面西看之，欲使西出其門，方得真勢。
於門南畔可二十步，有窣堵波，高百許尺，是世尊昔日夏三月安居處。梵名慕攞健陀俱胝，唐云根本香殿矣。
門北畔五十步許，復有大窣堵波，更高於此，是幼日王所造，皆並塼作，裝飾精妙，金牀寶地，供養希有，中有如來轉法輪像。
次此西南有小制底，高一丈餘，是婆羅門執雀請問處，唐云雀離浮圖，此卽是也。
根本殿西有佛齒木樹，非是楊柳。其次西畔，有其戒壇，方可大尺一丈餘，卽於平地周疊塼墻，可高二尺許。墻内坐基可高五寸，中有小制底。壇東殿角有佛經行之基，疊塼爲之，寬可二肘，長十四五肘，高可二肘餘。上乃石灰素作蓮花開勢，高可二寸，闊一尺許，有十四五，表佛足跡。
此寺則南望王城，纔三十里。鷲峯竹苑，皆在城傍。西南向大覺，正南尊足山，並可七驛。北向薜舍離，乃二十五驛。西瞻鹿苑，二十餘驛。東向耽摩立底國，有六七十驛，卽是海口昇舶歸唐之處。
此寺内僧衆有三千五百人，屬寺村莊二百一所，並是積代君王給其人户，永充供養。重曰：
龍池龜洛，地隔天津。途遥去馬，道絶來人。致令傳説，罕得其真。模形别匠，軌製殊陳。依俙畫古，髣髴驚新。庶觀者之虔想，若佛在而翹神。
道琳法師者，荆州江陵人也。梵名尸羅鉢頗。弱冠之年，披緇離俗，成人之歲，訪友尋真。搜律藏而戒珠瑩，啓禪門而定水清。禀性虚潔，雅操廉貞。濯青溪以恬志，漱玉泉而養靈。既常坐不卧，一食全誠。後復慨大教東流，時經多載，定門鮮入，律典頗虧，遂欲尋流討源，遠遊西國。乃杖錫遐逝，鼓舶南溟。越銅柱而屆郎迦，歷訶陵而經裸國。所在國王，禮待極致殷厚。經乎數載，到東印度耽摩立底國。住經三年，學梵語。於是捨戒重受，學習一切有部律。非唯學兼定慧，蓋亦情耽呪藏。後乃觀化中天，頂禮金剛御座、菩提聖儀。復至那爛陀寺，搜覽大乘經論，漬情俱舍，經於數年。至於鷲嶺、杖林、山園、鵠樹，備盡翹仰，並展精誠。乃遊南天竺國，搜訪玄謨。向西印度，於羅荼國住經年稔。更立靈壇，重禀明呪，嘗試論之曰：夫明呪者，梵云毗睇陀羅棏家。毗睇譯爲明呪，陀羅是持，必棏家是藏，應云持明呪藏。然相承云此呪藏梵本有十万頌，唐譯可成三百卷。現今求覓，多失少全。而大聖没後，阿離野那伽曷樹那，卽龍樹菩薩，特精斯要。時彼弟子，厥號難陀，聰明博識，漬意斯典。在西印度，經十二年，專心持呪，遂便感應。每至食時，食從空下。又誦呪求如意瓶，不久便獲。乃於瓶中得經，歡喜不以呪結，其瓶遂去。於是難陀法師恐明呪散失，遂便撮集，可十二千頌，成一家之言。每於一頌之内，離合呪印之文，雖復言同字同，實乃義别用别，自非口相傳授，而實解悟無因。後陳那論師見其製作巧殊人智，思極情端，撫經歎曰：嚮使此賢致意因明者，我復何顔之有乎！是知智士識己之度量，愚者闇他之淺深矣。斯之呪藏，東夏未流，所以道琳意存斯妙。故呪藏云：昇天乘龍，役使百神，利生之道，唯呪是親。淨於那爛陀，亦屢入壇場，希心此要，而爲功不並就，遂泯斯懷。爲廣異聽，粗題綱目云爾。道琳遂從西境轉向北天，觀化羯濕彌羅，便入烏長那國，詢訪定門，搜求般若。次往迦畢試國，禮烏率膩沙。自爾之後，不委何託。淨迴至南海羯荼國，有北方胡至，云有兩僧胡國逢見，説其狀跡，應是其人。與智弘相隨，擬歸故國，聞爲途賊斯擁，還乃覆向北天，年應五十餘矣。
曇光律師者，荆州江陵人也。既其出俗，遠適京師，卽誠律師之室灑。善談論，有文情，學兼内外，戒行清謹。南遊溟渤，望禮西天，承已至訶利雞羅國，在東天之東。年在盛壯，不委何之，中方寂無消息，應是擯落江山耳。
又見訶利雞羅國僧，説有一唐僧，年餘五十，得王敬重，秉權一寺，多賫經像，好行楚撻，卽於此國遇疾而瘞他鄉矣。
慧命禪師者，荆州江陵人也。戒行踈通，有懷節操，學兼内外，逸志雲表。仰祥河而標想，念竹苑以翹心。泛舶行至占波，遭風而屢遘艱苦。適馬援之銅柱，息匕景而歸唐。
玄逵律師者，潤州江寧人也。俗姓胡。令族高宗，兼文兼武。尚仁貴義，敬法敬僧。枝葉蟬聯，嘉聲靡墜。律師則童子出家，長而欽德，及其進具，卓爾不羣。遍閑律部，偏務禪寂。戒行嚴峻，誠罕其流。聽諸大經，頗究玄義。博翫文什，草𨽻尤精。空有三衣，袒膊爲飾。不披覆膊，衣角搭肩。入寺徒跣，行途著履。縱使時人見笑，高節曾不間然。不卧長坐，詎脇安眠之席；杜多乞食，寧過酒肆之門。善人皆愛草鞋，巧知皮亦無過；鑒者足不履地，能閑露脚是儀。嗟乎此子，闇與理諧。激揚清波，恥汩泥而從俗；獨醒在旦，豈共醉而居昬。纔於丹陽一面，遂卽同契南上。昆季留連，愴矣三荆之析；友于攀絶，傷哉八翼之離。以爲傳法在懷，無抑高節。行至廣州，遂染風疾，以斯嬰帶，弗遂遠懷。於是悵恨而歸，返錫吴楚，年二十五六。後僧哲師至西國，云其人已亡，有疚于懷。嗟乎不幸，勝途多難，驗非虚矣！實冀還以法資，空有鬱藍之望；復欲旋歸遺鍔，徒懷龍樹之心。乃歎曰：
俶人斯去，誰當繼來？不幸短命，嗚呼哀哉！九仞希岳，一簣便摧。秀而不實，嗚呼哀哉！解乎易得，行也難求。嗟爾幼年，業德俱修。傳燈念往，嬰痼情收。慨乎壯志，哀哉去留。庶傳爾之令節，秉輝曜於長秋。
于時逵師言離廣府，還望桂林，去留愴然，自述贈懷云爾：
標心之梵宇，運想入仙洲。嬰痼乖同好，沉情阻若抽。葉落乍難聚，情難不可收。何日乘杯至，詳觀演法流。
淨以咸亨元年在西京尋聽，于時與并部處一法師、萊州弘禕論師，更有三二諸德，同契鷲峯，標心覺樹。然而一公屬母親之年老，遂懷戀於并川；禕師遇玄瞻於江寧，乃敦情於安養。玄逵既到廣府，復阻先心。唯與晉州小僧善行同去。神州故友，索爾分飛，印度新知，冥焉未會。此時躑躅，難以爲懷，戲擬四愁，聊題兩絶而已。五言：
我行之數萬，愁緒百重思；那教六尺影，獨步五天陲。
五言：
上將可陵師，匹士志難移。如論惜短命，何得滿長祇！
于時咸亨二年，坐夏揚府。初秋，忽遇龔州使君馮孝詮，隨至廣府，與波斯舶主期會南行。復蒙使君令往崗州，重爲檀主。及弟孝誕使君、孝𨋎使君、郡君寧氏、郡君彭氏等合門眷屬，咸見資贈，争抽上賄，各捨奇飡。庶無乏於海途，恐有勞於險地。篤如親之惠，順給孤之心。共作歸依，同緣勝境。所以得成禮謁者，蓋馮家之力也。又嶺南法俗，共鯁去留之心；北土英儒，俱懷生别之恨。至十一月，遂乃面翼𨋎，背番禺，指鹿園而遐想，望雞峯而太息。于時廣莫初飆，向朱方而百丈雙挂；離箕創節，棄玄朔而五兩單飛。長截洪溟，似山之濤横海；斜通巨壑，如雲之浪滔天。未隔兩旬，果之佛逝。經停六月，漸學聲明。王贈支持，送往末羅瑜國。復停兩月，轉向羯荼。至十二月，舉帆還乘王舶，漸向東天矣。從羯荼北行十日餘，至裸人國。向東望岸，可一二里許，但見椰子樹、檳榔林森然可愛。彼見舶至，争乘小艇，有盈百數，皆將椰子、芭蕉及藤竹器來求市易。其所愛者，但唯鐵焉，大如兩指，得椰子或五或十。丈夫悉皆露體，婦女以片葉遮形。商人戲授其衣，卽便摇手不用。傳聞斯國當蜀川西南界矣。此國既不出鐵，亦寡金銀，但食椰子藷根，無多稻穀，是以盧呵最爲珍貴。其人容色不黑，量等中形，巧織團藤箱，餘處莫能及。若不共交易，便放毒箭，一中之者，無復再生。從茲更半月許，望西北行，遂達耽摩立底國，卽東印度之南界也，去莫訶菩提及那爛陀可六十餘驛。於此創與大乘燈師相見，留住一載，學梵語，習聲論，遂與燈師同行，取正西路，商人數百，詣中天矣。去莫訶菩提有十日在，過大山澤，路險難通，要藉多人，必無孤進。于時淨染時患，身體疲羸，求趁商徒，旋困不能及，雖可勵己求進，五里終須百息。其時有那爛陀寺二十許僧，并燈上人並皆前去，唯餘單己，孤步險隘。日晚晡時，山賊便至，援弓大唤，來見相陵。先撮上衣，次抽下服，空有絛帶，亦並奪將。當是時也，實謂長辭人代，無諧禮謁之心，體散鋒端，不遂本求之望。又彼國相傳，若得白色之人，殺充天祭。既思此説，更𨋎于懷，乃入泥坑，遍塗形體，以葉遮蔽。扶杖徐行，日云暮矣，營處尚遠。至夜兩更，方及徒侣，聞燈上人村外長叫。既其相見，令授一衣，池内洗身，方入村矣。從此北行數日，先到那爛陀，敬根本塔。次上耆闍崛，見疊衣處。後往大覺寺，禮真容像。山東道俗所贈紽絹，持作如來等量袈裟，親奉披服。濮州玄律師附羅蓋數萬，爲持奉上。曹州安道禪師寄拜禮菩提像，亦爲禮訖。于時五體布地，一想虔誠。先爲東夏四恩，普及法界含識。願龍花揔會，遇慈氏尊，並契真宗，獲無生智。次乃遍禮聖跡，過方丈而屆拘尸；所在欽誠，入鹿園而跨雞嶺。住那爛陀寺，十載求經，方始旋踵，言歸還耽摩立底。未至之間，遭大劫賊，僅免剚刃之禍，得存朝夕之命。於此昇舶，過羯荼國。所將梵本三藏五十萬餘頌，唐譯可成千卷，㩲居佛逝矣。
善行師者，晉州人也。少辭桑梓，訪道東山。長習律儀，寄情明呪，温恭儉素，利物是心，則淨之門人也。隨至室利佛逝。有懷中土，既沉痼疾，返棹而歸，年三十許。
靈運師者，襄陽人也。梵名般若提婆。志懷耿介，情存出俗。追尋聖跡，與僧哲同遊。越南溟，達西國。極閑梵語，利物在懷。所在至處，君王禮敬。遂於那爛陀畫慈氏真容、菩提樹像，一同尺量，妙簡工人。賫以歸國，廣興佛事，翻譯聖教，實有堪能矣。
僧哲禪師者，澧州人也。幼敦高節，早託玄門。而解悟之機，實有灌瓶之妙；談論之鋭，固當重席之美。沉深律苑，控緫禪畦。中、百兩門，久提綱目。莊、劉二籍，亟盡樞關。思慕聖蹤，泛舶西域。既至西土，適化隨緣。巡禮略周，歸東印度。到三摩呾吒國，國王名曷羅社跋吒。其王既深敬三寶，爲大鄔波索迦，深誠徹信，光絶前後。每於日日造拓模泥像十萬軀，讀大般若十萬頌，用鮮花十萬朶親自供養。所呈薦設，積與人齊。整駕將行，觀音先發。幡旗鼓樂，漲日彌空。佛像僧徒，並居前引，王乃後從。於王城内僧尼有四千許人，皆受王供養。每於晨朝，令使入寺，合掌房前，急行疾問：大王奉問法師等宿夜得安和不？僧答曰：願大王無病長壽，國祚安寧。使返報已，方論國事。五天所有聰明大德、廣慧才人、博學十八部經、通解五明大論者，並集茲國矣。良以其王仁聲普洎，駿骨遐收之所致也。其僧哲住此王寺，尤蒙别禮，存情梵本，頗有日新矣。來時不與相見，承聞尚在，年可四十許。
僧哲弟子玄遊者，高麗國人也。隨師於師子國出家，因住彼矣。
右五十人。
智弘律師者，洛陽人也，卽聘西域大使王玄策之姪也。年纔弱歲，早狎冲虚，志蔑輕肥，情懷棲遁。遂往少林山，飡松服餌。樂誦經典，頗工文筆。既而悟朝市之諠譁，尚法門之澄寂，遂背八水而去三吴，捨素禔而擐緇服。事瑳禪師爲師，禀承思惠。而未經多載，卽髣髴玄關。復往蘄州忍禪師處，重修定㶑。而芳根雖植，崇條未聳。遂濟湘川，跨衡嶺，入桂林而託想，遁幽泉以息心，頗經年載，仗寂禪師爲依止。覩山水之秀麗，翫林薄之清虚，揮翰寫衷，製幽泉山賦，申遠遊之懷。既覽三吴之法匠，頗盡芳筵；歷九江之勝友，幾閑妙理。然而宿植善根，匪由人奬，出自中府，欲觀禮西天。幸遇無行禪師，與之同契。至合浦昇舶，長泛滄溟。風便不通，漂居匕景。覆向交州，住經一夏。既至冬末，復往海濱神灣，隨舶南遊，到室利佛逝國。自餘經歷，具在行禪師傳内。到大覺寺，住經二載。瞻仰尊容，傾誠勵想。諷誦梵本，月故日新。閑聲論，能梵書。學律儀，習對法。既解俱舍，復善因明。於那爛陀寺，則披覽大乘；在信者道場，乃專功小教。復就名德，重洗律儀。懇懇懃懃，無忘寸影。習德光律師所製律經，隨聽隨譯，實有功夫。善護浮囊，無虧片檢。常坐不卧，知足清廉。奉上謙下，久而彌敬。至於王城、鷲嶺、僊苑、鹿林、祇樹、天階、菴園、山穴，備申翹想，並契幽心。每掇衣鉢之餘，常懷供益之念。於那爛陀寺，則上飡普設；在王舍城中，乃器供常住。在中印度，近有八年。後向北天羯濕彌羅，擬之鄉國矣。聞與琳公爲伴，不知今在何所。然而翻譯之功，其人已就矣。
無行禪師者，荆州江陵人也。梵名般若提婆。叶性虚融，禀質温雅，意存仁德，志重烟霞。而竹馬之年，投足石渠之署；塈乎弱冠，有懷金馬之門。頗已漁獵百氏，流睇三經。州望推奇，鄉曲排儁。于時則絢彩霞開，鏡三江而挺秀；芳思泉湧，灌七澤而流津。然宿因感會，今果現前，希慕法門，有窺玄苑。幸遇五人之度，爰居等界道場。既而創染諦門，初霑法侣，事大福田寺慧英法師爲鄔波馱耶。斯乃吉藏法師之上足，可謂蟬聯碩德，固乃世不乏賢。於是標心般若，棲志禪居，屏棄人間，往來山水。每因談玄講肆，擊闡微言，雖年在後生，望逾先進。及乎受具，同壇乃二十餘人。誦戒契心，再辰便了，咸稱上首，餘莫能加。次隱幽巖，誦法華妙典，不盈一月，七軸言終。乃歎曰：夫尋筌者意在得魚，求言者本希趣理，宜可訪名匠，鏡心神，啓定門，斷煩惑。遂乃杖錫九江，移步三越，遊衡岳，處金陵，逸想嵩、華，長吟少室，濯足八水，舉袂三川，求善知識，卽其志也。或擕定門而北上，獵智者禪匠之精微；麾戒巚而東歸，究道宣律師之淳粹。聽新舊經論，討古今儀則。洋洋焉波瀾萬頃，嶷嶷也崖岸千尋。與智弘爲伴，東風泛舶，一月到室利佛逝國。國王厚禮，特異常倫，布金花，散金粟，四事供養，五體呈心，見從大唐天子處來，倍加欽上。後乘王舶，經十五日，達末羅瑜洲。又十五日到羯荼國。至冬末轉舶西行，經三十日，到那伽鉢亶那。從此泛海二日，到師子洲，觀禮佛牙。從師子洲復東北泛舶一月，到訶利雞羅國。此國乃是東天之東界也，卽贍部洲之地也。停住一年，漸之東印度，恆與智弘相隨。此去那爛陀途有百驛。既停息已，便之大覺。蒙國家安置入寺，俱爲主人。西國主人稍難得也。若其得主，則衆事皆同如也，爲客但食而已。禪師後向那爛陀，聽瑜伽，習中觀，研味俱舍，探求律典。復往羝羅荼寺，去斯兩驛，彼有法匠，善解因明。屢在芳筵，習陳那、法稱之作，莫不漸入玄關，頗開幽鍵。每唯杖錫，乞食全軀，少欲自居，情超物外。曾因閑隙，譯出阿笈摩經述如來湼槃之事，略爲三卷，已附歸唐，是一切有部律中所出，論其進不乃與會寧所譯同矣。行禪師既言欲居西國，復道有意神州，擬取北天歸乎故里。浄來日從那爛陀相送，東行六驛，各懷生别之恨，俱希重會之心，業也茫茫，流泗交袂矣。春秋五十六。
又禪師禀性好上欽禮。每以覺樹初緑，觀洗沐於龍池；竹苑新黄，奉折花於鷲嶺。曾於一時與無行禪師同遊鷲嶺，瞻奉既訖，遐眺鄉關，無任殷憂，浄乃聊述所懷云爾。雜言詩曰：
觀化祇山頂，流睇古王城。萬載池猶潔，千年苑尚清；髣髴影堅路，摧殘廣脇𡺡。七寶仙臺亡舊迹，四彩天花絶雨聲。聲華遠，自恨生何晚！既傷火宅眩中門，還嗟寶渚迷長坂。步陟平郊望，心遊七海上。擾擾三界溺邪津，渾渾萬品亡真匠；唯有能仁獨圓悟，廓塵静浪開玄路。創逢飢命棄身城，更爲求人崩意樹；持囊畢契戒珠淨；被甲要心忍衣固；三祇不倦陵二車，一足忘勞超九數；定㶑江清沐久結；智劒霜凝斬新霧。無邊大劫無不修，六時愍生遵六度。度有流，化功收，金河示滅歸長住，鶴林權唱演功周。聖徒往，傳餘響；龍宫秘典海中探，石室真言山處仰。流教在茲辰，傳芳代有人。沙河雪嶺迷朝徑，巨海鴻崖亂夜津。入萬死，求一生；投針偶穴非同喻，束馬懸車豈等程。不徇今生樂，無祈後代榮。誓捨危軀追勝義，咸希畢契傳燈情。勞歌勿復陳，延眺且周巡。東睇女巒留二迹，西馳鹿苑去三輪，北睨舍城池尚在，南睎尊嶺穴猶存。五峯秀，百池分，粲粲鮮花明四曜，輝輝道樹鏡三春。揚錫指山阿，擕步上祇陀。既覩如來疊衣石，復觀天授迸餘峩。佇靈鎮，凝思遍生河。金花逸掌儀前奉，芳蓋陵虚殿後過。旋遶經行砌，目想如神契。迴斯少福潤生津，共會龍花捨塵翳。
一三五七九言：
遊，愁；赤縣遠，丹思抽。鷲嶺寒風駛，龍河激水流。既喜朝聞日復日，不覺頽年秋更秋。已畢耆山本願誠難遇，終望持經振錫往神州。
法振禪師者，荆州人也。景行高尚，唯福是修。濯足禪波，棲心戒海。法侣欽肅，爲導爲歸。諷誦律經，居山居水。而思禮聖迹，有意西遄。遂共同州僧乘悟禪師，梁州僧乘如律師，學窮内外，智思鈎深，其德不孤，結契遊踐。於是擕二友，出三江，整帆匕景之前，鼓浪訶陵之北，巡歷諸島，漸至羯荼。未久之間，法振遇疾而殞，年可三十五六。既而一人斯委，彼二情疑，遂附舶東歸，有望交阯。覆至瞻波，乘悟又卒。瞻波人至，傳説如此，而未的委。獨有乘如言歸故里。雖不結實，仍嘉令秀尒，獨何爲三無一就耳！
大津法師者，澧州人也。幼染法門，長敦節儉，有懷省欲，以乞食爲務。希禮聖跡，啟望王城，每歎曰：釋迦悲父既其不遇，天宫慈氏宜勗我心。自非覩覺樹之真容，謁祥河之勝躅，豈能收情六境，致想三祇者哉？遂以永淳二年振錫南海。爰初結旅，頗有多人，及其角立，唯斯一進。乃賫經像，與唐使相逐，泛舶月餘，達尸利佛逝洲。停斯多載，解崑崙語，頗習梵書，潔行齊心，更受圓具。浄於此見，遂遣歸唐，望請天恩於西方造寺。既覩利益之弘廣，乃輕命而復滄溟。遂以天授二年五月十五日附舶而向長安矣。今附新譯雜經論十卷、南海寄歸内法傳四卷、西域求法高僧傳兩卷。賛曰：
嘉爾幼年，慕法情堅；既虔誠於東夏，復請益於西天。重指神州，爲物淹流；傳十法之弘法，竟千秋而不秋！
右揔五十六人。
又重歸南海傳有師資四人。
苾芻貞固律師者，梵名娑羅笈多，卽鄭地滎川人也。俗姓孟，粤以驅烏之歲，早藴慈門，揔角之秋，棲心慧苑。年甫十四，遂丁荼蓼。眷流俗之難保，知法門之可尚，爰興正念，企步勝場。遂於汜水等慈寺遠法師處伸侍席之業。意存教綱，便誦大經。經三兩歲，師遂淪化。後往相州林慮諸寺，尋師訪道，欲致想禪扃。自念教檢未窺，難辨真僞，卽往東魏，聽覽唯識。復往安州大猷禪師處習學方等。數旬未隔，卽妙相現前。復往荆州，歷諸山水，求善知識，希覓未聞。復往襄州，遇善導禪師，受彌陀勝行。當尒之時，交望弃索訶之穢土，卽欲趣安養之芳林。覆思獨善傷大士行，唯識所變，何非淨方。遂往峴山恢覺寺澄禪師處，創蒙半字之訓，漸通完器之言。禪師則沉研律典，荷世尊五德之重寄；轥轢經論，當末代四依之住持。定㶑波深，灌八解而流派；慧峯岳峻，聳六度而䟽巚。五塵無雜，九惱非驚。外跨四流，内澄三定。法俗欽望，推爲導首。特蒙綸旨召入神都，在魏國東寺，居多聞之數。固師年餘二十，卽於禪師足下而進圓具。纔經一載，揔涉律綱。覆向安州秀律師處，三載端心，讀宣律師文鈔。可謂問絶鄔波離，貫五篇之表裏；受諧毗舍女，洞七聚之幽關。律云五歲得遊方，未至歲而早契；十年離依止，不屆年而預合。其秀律師卽蜀郡興律師之上足，既進圓具，仍居蜀川，於和上處學律四載。後往長安宣律師處爲依止之客。投心乳器，若飲鵝之善識精麁；竭智水瓶，等歡喜之妙持先後。經十六年，不離函丈。幽窮諸部，鑄鍊數家，將首律師疏以爲宗本。然後去三陽，之八水，復向黄州，報所生地。次往安州，大興律教。諸王刺史，咸共尊承。故律云：若有律師處，與我身不殊。居十力寺，年七十餘，方始寂化，戒行清素，耳目詳知。嗟乎！代有其人，棟梁佛日，蟬聯靡絶，繼踵相承。實謂漢珍荆玉，雖别川而俱媚；桂枝蘭葉，縱異節而同芳。固師既得律典斯通，更披經論。又復誦法華、維摩，向一千遍。心心常續，念念恒持，三業相驅，四儀無廢。覆往襄州，在和上處，重聽蘇呾羅，披尋對法藏。頗通藴處，薄檢衣珠，化城是息，終期寶渚。遂乃濯足襄水，顧步廬山。仰上德之清塵，住東林而散志。有意欲向師子洲，頂禮佛牙，觀諸聖迹。以垂拱之歲，移錫桂林，適化遊方，漸之清遠峽谷。同緣赴感，後屆番禺，廣府法徒請開律典。時屬大唐聖主天下普置三師，欲令佛日再明，法舟長泛。既而威儀者律也，固亦衆所欽情，三藏道場，講毗奈耶教。經乎九夏，爰竟七篇。善教法徒，泛誘時俗。于時制旨寺恭闍梨每於講席親自提奬，可謂恂恂善誘，弘濟忘倦。闍梨則童真出家，高行貞節，年餘七十而恒敬五篇。有福之人，可逢上智。實乃禪池淼漫，引法海而通波；思嶺崔嵬，踈慧嶽而騰峭。深明幻本，巧悟心源。雖閑諸法體空，而利物之用盛集。構有爲之福業，作無上之津梁。而屢寫藏經，常營衆食，實亦衆所知識。應物感生，勸悟諸人，共敦律教。固師既法侣言散，還向峽山。冀託松林之下，用畢幽棲之志。蒙謙寺主等特見賓迎。寺主乃道冠生知，體含仁恕，供承四海，靡倦三朝，屈己申他，卑辭是務。固師意欲息想山門，有懷營搆。傾廊通直道脱階正邪基。曲制山池，希流八解之清潤；傍開壇界，冀闡七聚之芳規。復欲於戒壇後面造一禪龕，立方等道場，修法華三昧。功雖未就，而情已決然。布薩軌儀，已紹綱目。又每歎曰：前不遭釋父，後未遇慈尊。未代時中，如何起行！既沉吟於空有之際，復躑躅於多師之門矣。浄於佛逝江口昇舶，附書凭信廣州，見求墨紙，抄寫梵經，并雇手直。于時商人風便，舉帆高張。遂被載來，求住無路。是知業能裝飾，非人所圖。遂以永昌元年七月二十日達于廣府，與諸法俗重得相見。于時在制旨寺，處衆嗟曰：本行西國，有望流通，迴住海南，經本尚闕。所將三藏五十餘萬頌，並在佛逝國，事須覆往。既而年餘五十，重越流波，隙駟不留，身城難保，朝露溘至，何所囑焉？經典既是要門，誰能共往收取？隨譯隨受，須得其人。衆僉告曰：去斯不遠，有僧貞固，久探律教，早藴精誠，儻得其人，斯爲善伴。亦卽纔聞此告，髣髴雅合求心，於是裁封山扃，薄陳行李。固乃啟封暫觀，卽有同行之念。譬乎遼城一發，下三將之雄心；雪山小偈，牽大隱之深志。遂乃喜辤幽澗，歡去松林。攘臂石門之前，褰衣制旨之内。始傾一蓋，合襟情於撫塵；既投五體，契虚懷於曩日。雖則平生未面，而實冥符宿心。共在良宵，頗論行事。固乃荅曰：道欲合，不介而自親；時將至，求抑而不可。謹卽共弘三藏，助燭千燈者歟。於是重往峽山，與謙寺主等言别。寺主乃照機而作，曾不留連。見述所懷，咸助隨喜。己闕無念，他濟是心。並爲資裝，令無少乏。及廣府法俗，悉贈資粮。卽以其年十一月一日附商舶，去番禺。望占波而陵帆，指佛逝以長驅。作含生之梯隥，爲欲海之舟艫。慶有懷於從志，庶無廢於長途。固師年四十矣。讚曰：
智者植業，禀自先因。童年潔想，唯福是親。情求勝己，意仗明仁。非馨香於事利，固寶愛於賢珍。
受持妙册，貞明固意。大善敦心，小瑕興畏。有懷脱屣，無望榮貴。若住𤚐之毛尾弗虧，等遊蜂之色香靡費。
孤辭滎澤，隻步漢陰。哲人務本，律教是尋。既知綱領，更進幽深。致遠懷於覺樹，遂杖藜於桂林。
怡神峽谷，匠物廣川。既而追舊聞於東夏，復欲請新教以南遄。希布揚於未布，冀傳流於未傳。慶斯人之壯志，能爲物而身捐。
爲我良伴，共屆金洲。能持梵行，善友之由。船車遞濟，手足相求。儻得契傳燈之一望，亦是不慙生於百秋。
既至佛逝，宿心是契。得聽未聞之法，還觀不覩之例。隨譯隨受，詳檢通滯。新見新知，巧明開制。博識多智，每勵朝聞之心；恭儉勤懷，無憂夕死之計。恐衆多而事撓，且逐静而兼濟。縱一焰之隨風，庶千燈而罔翳。
又貞固弟子一人，俗姓孟，名懷業，梵號僧伽提婆。祖父本是北人，因官遂居嶺外。家屬權停廣府，慕法遣奉師門。雖可年在弱冠，而實志逾強仕。見師主懷弘法之念，卽有隨行之心。割愛抽悲，投命溟渤，至佛逝國。解骨崙語，頗學梵書，誦俱舍論偈。雖事憑於一獵，冀有望於千途。儻能勤於熟思，希比迹於生芻。且爲侍者，現供翻譯，年十七耳。
苾芻道宏者，梵名佛陀提婆，唐云覺天。汴州雍丘人也。俗姓靳。其父早因商侣，移步南遊，遠歷三江，遐登五嶺。遂過韶部，後届峽山。覩巖谷之清虚，翫川源之澄寂。逢善知識，披緇釋素。于時道宏其年尚小，任業風而萍轉，隨父師而遊涉。入桂林以翹想，步幽泉而疊息。父名大感禪師。遂於寂禪師處學秘心關，頗經年載。薄知要義，還之峽谷。道宏隨父亦復出家，年滿二十，此焉進具。往來廣府，出入山門，雖可年望未高，而頗懷節㮣。既聞淨至，走赴莊嚴，詢訪所居，云停制旨。一申禮事，卽有契於行心；再想生津，實無論於性命。聞説滔天之浪，蔑若小池；觀横海之鯨，意同鰌鱓。尋卽重之清遠，言别山庭，與貞固師同歸府下。於是乎畢志南海，共赴金洲，擬寫三藏，德被千秋。識悟聰敏，叶性温柔，頗功草𥻊，復翫莊周。體齊物之篇虚誕，知指馬之説悠悠。不憑河而徒涉，能臨懼而善籌。雖功未厠於移照，終有慶於英猷。英猷何陳？求法輕身，不計樂而爲樂，不將親而作親。欲希等生靈於己體，豈若媲芻狗而行仁。既至佛逝，敦心律藏；隨譯隨寫，傳燈是望。重瑩戒珠，極所欽尚。求寂滅之圓成，弃生津之重障。畢我大業，由斯小匠。慶尒拔擢於有流，庶福資於無量。年二十二矣。
苾芻法朗者，梵名達磨提婆，襄州襄陽人也。住靈集寺。俗姓安，實乃家傳禮義，門襲冠纓。童年出家，欽修是務。遂離桑梓，遊涉嶺南。净至番禺，報知行李。雖復學悟非遠，而實希尚情深。意喜相隨，同越滄海。經餘一月，届乎佛逝。亦既至此，業行是修。曉夜端心，習因明之秘典；晨昬勵想，聽俱舍之幽宗。既而一簣已傾，庶罔隤於九仞；三藏虔念，擬剋成乎五篇。弗憚劬勞，性有聦識。復能志託弘益，抄寫忘疲。乞食自濟，但有三衣。袒膊塗跣，尊修上儀。雖未成於角立，終有慕於囊錐。凡百徒侣，咸希自樂，尒獨標心利生是恪。恪勤何始？專思至理。若能弘廣願於悲生，冀大明於慈氏。年二十四矣。
其僧貞固等四人，既而附舶俱至佛逝，學經三載，梵漢漸通。法朗頃往訶陵國，在彼經夏，遇疾而卒。懷業戀居佛逝，不返番禺。唯有貞固、道宏相隨俱還廣府，各並淹留且住，更待後追。貞固遂於三藏道場敷揚律教，未終三載，染患身亡。道宏獨在嶺南，爾來迥絶消息。雖每顧問，音信不通。嗟乎四子，俱泛滄海，竭力盡誠，思然法炬。誰知業有長短，各阻去留。每一念來，傷歎無極。是知麟喻難就，危命易虧。所有福田，共相資濟。龍花初會，俱出塵勞耳！
