我聞如是：
一時，佛游舍衛國，在勝林給孤獨園。
爾時，世尊告諸比丘：我今為汝說法，初妙、中妙、竟亦妙，有義有文，具足清凈，顯現梵行，謂分別意行經，如意行生。諦聽！諦聽！善思念之。
時，諸比丘受教而聽。
佛言：云何意行生？若有比丘離欲、離惡不善之法，有覺、有觀，離生喜、樂，得初禪成就游。彼此定樂欲住，彼此定樂欲住已，必有是處，住彼樂彼，命終生梵身天中。諸梵身天者，生彼住彼，受離生喜、樂，及比丘住此，入初禪，受離生喜、樂。此二離生喜、樂無有差別，二俱等等。所以者何？先此行定，然後生彼，彼此定如是修、如是習、如是廣布，生梵身天中，如是意行生。
復次，比丘覺、觀已息，內靜、一心，無覺、無觀，定生喜、樂，得第二禪成就游。彼此定樂欲住，彼此定樂欲住已，必有是處，住彼樂彼，命終生晃昱天中。諸晃昱天者，生彼住彼，受定生喜、樂，及比丘住此，入第二禪，受定生喜、樂。此二定生喜、樂無有差別，二俱等等。所以者何？先此行定，然後生彼，彼此定如是修、如是習、如是廣布，生晃昱天中，如是意行生。
復次，比丘離於喜欲，舍無求游，正念正智而身覺樂，謂圣所說、圣所舍、念、樂住、空，得第三禪成就游。彼此定樂欲住，彼此定樂欲住已，必有是處，住彼樂彼，命終生遍凈天中。諸遍凈天者，生彼住彼，受無喜、樂，及比丘住此，入第三禪，受無喜、樂。此二無喜、樂無有差別，二俱等等。所以者何？先此行定，然後生彼，彼此定如是修、如是習、如是廣布，生遍凈天中，如是意行生。
復次，比丘樂滅、苦滅，喜、憂本已滅，不苦不樂、舍、念、清凈，得第四禪成就游。彼此定樂欲住，彼此定樂欲住已，必有是處，住彼樂彼，命終生果實天中。諸果實天者，生彼住彼，受舍、念、清凈樂，及比丘住此，入第四禪，受舍、念、清凈樂。此二舍、念、清凈樂無有差別，二俱等等。所以者何？先此行定，然後生彼，彼此定如是修、如是習、如是廣布，生果實天中，如是意行生。
復次，比丘度一切色想，滅有對想，不念若干想，無量空，是無量空處成就游。彼此定樂欲住，彼此定樂欲住已，必有是處，住彼樂彼，命終生無量空處天中。諸無量空處天者，生彼住彼，受無量空處想，及比丘住此，受無量空處想。此二無量空處想無有差別，二俱等等。所以者何？先此行定，然後生彼，彼此定如是修、如是習、如是廣布，生無量空處天中，如是意行生。
復次，比丘度無量空處，無量識，是無量識處成就游。彼此定樂欲住，彼此定樂欲住已，必有是處，住彼樂彼，命終生無量識處天中。諸無量識處天者，生彼住彼，受無量識處想，及比丘住此，受無量識處想。此二無量識處想無有差別，二俱等等。所以者何？先此行定，然後生彼，彼此定如是修、如是習、如是廣布，生無量識處天中，如是意行生。
復次，比丘度無量識處，無所有，是無所有處成就游。彼此定樂欲住，彼此定樂欲住已，必有是處，住彼樂彼，命終生無所有處天中。諸無所有處天者，生彼住彼，受無所有處想，及比丘住此，受無所有處想。此二無所有處想無有差別，二俱等等。所以者何？先此行定，然後生彼，彼此定如是修、如是習、如是廣布，生無所有處天中，如是意行生。
復次，比丘度一切無所有處想，非有想非無想，是非有想非無想處成就游。彼此定樂欲住，彼此定樂欲住已，必有是處，住彼樂彼，命終生非有想非無想處天中。諸非有想非無想處天者，生彼住彼，受非有想非無想處想，及比丘住此，受非有想非無想處想。此二想無有差別，二俱等等。所以者何？先此行定，然後生彼，彼此定如是修、如是習、如是廣布，生非有想非無想處天中，如是意行生。
復次，比丘度一切非有想非無想處想，知滅身觸成就游，慧見諸漏盡斷智。彼諸定中，此定說最第一、最大、最上、最勝、最妙。猶如因牛有乳，因乳有酪，因酪有生酥，因生*酥有熟*酥，因熟*酥有*酥精。*酥精者說最第一、最大、最上、最勝、最妙。如是彼諸定中，此定說最第一、最大、最上、最勝、最妙。得此定、依此定、住此定已，不復受生老病死苦，是說苦邊。
佛說如是，彼諸比丘聞佛所說，歡喜奉行！
