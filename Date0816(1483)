应生无所住心。
譬如路，其程一百余里，一日可达，在路空舍而行懈怠，欲生其中，此属皆是怖畏之房中有恶鬼及有毒蛇，行人若住，必有伤咅，于此不得生有住之心，行人住法，亦复如是，若住一法，即被法缚，不免生死。是故菩萨于诸法中应生无所住心。下文云：
若心有住，则为非住。
释曰：真如之心，本自无住，若不住诸法，则与道相应，若住一法，即连正教既末，正教肯不是非，故云则为非住。
为利一切众生，应如是布施。
精进之人，不见身心相，于一切毒蛇道路，乃至见一切虎狼、夜叉、罗刹，不生一念怖畏之心，此是布施之义。口说空，心有怕惧，即不名布施。心口相应，行解不二，即是利益。所言利益众生，应祗是利益自心中众生，若能依前行解，即道心壮大。既得如是之用，虽具见闻觉知，不染万境，既得不染，即一切解脱，更有何不知耶？
赞曰：菩萨怀深智，何曾不带悲。投身忧饿虎，割肉恐鹰饥。精勤三大劫，曾无一念疲。如能同此行，皆得作大师。
真语者。
说一切性本无所说，即是真语。
实语者。
说一切法无所有，即是实语。
如语者。
说一切诸法，本来不动，有何不如？
不诳语者。
一切众生闻如是说，皆得解脱，云何得诳？
不异语者。
有是说有，无是说无，真是说真，假是说假，何得有异？又不异语者，一切万法本性自空，将何为异？下文云是法平等，何得有异？
赞曰：众生与蕴界，名别体非殊。了心如似幻，迷情见有余。真言言不妄，实语语非虚。始终无变异，佛性本来如。
此法无实无虚。
虚是一边，实是一边，二边俱遣，故言无实无虚。此法真空之理，二乘之人灭色归空，犹是生灭，亦名外道空。空色俱遣，不立有无，语嘿双亡，是非荡尽，非心所测，非口所宣，有不能有，无不能无，故言无实无虚。
赞曰：证空便为实，执我乃名虚。非空亦非我，谁有复谁无？对病应施药，无病药还祛。常观二空理，颖脱入无余。
若菩萨心住于法而行布施，如人入暗，则无所见。
此是背明向暗，众生之心本自无住，无住之心，即是菩提。二乘之人，背菩提路，行凡夫道，如人背明向暗，犹如迷人，如此之人，盖不可言。
若菩萨，心不住法，而行布施，如人有目，日光明照，见种种色。
释曰：二乘不见色住色，譬如不见坑落坑，菩萨见色不住色，如人见坑不入坑。一切诸法但有假名，二乘之人为无惠目，不辩虚假。菩萨有目，能辩真假，见种种色，悉皆无相。达摩大师云：不见色是见色。
受持读诵。
常见自性名为受持，口常记之名为读诵。
初日分乃至中日分，以恒河沙等身布施。
若约事相解者，祗是一日之中三时舍身命，求无上菩提，亦云三世舍身命，求菩提道，亦云三大阿僧只劫舍身命，求菩提道。此皆为迷，说于因地，非为悟者，顿持此经。若约悟人，观三世空，即是三时舍身命，初日分是过去世，后日分是未来世，中日分是现在世，虽作三世观，亦不及常见自性义。曰：三世自空，何假于观？常见自性者，即常见佛。经云：瞻仰尊颜，目不暂舍。此即是信心不逆。
书写。
了了见性，目之为书；开示于人，故名为写。众生得悟，记之于心，念念时中更无妄失，故名书写。
受持。
万法在性，名之为受；法清净故，目之为持；故名受持。
读诵。
在心曰读，在口曰诵，心口相应，故名读诵。
赞曰：众生与寿者，蕴上假虚名。如龟毛不实，似兔角无形。舍身犹妄识，施命为迷情。详论福比智，不及受持经。
大乘之人，色空俱遣，不着二边。二边既无，中道何立？一切不拘、不染，万境即是大乘。
最上乘者。
无遣可遣，亦不言无遣，亦不言拘与不拘，言语道断，心行处灭，此名最上乘。大乘，是菩萨所行之路。最上乘者，即是诸佛位地。
赞曰：所作皆依性，修成功德林。终无趣寂意，唯有济群心。行悲悲广大，用智智慧深。利他兼自利，小圣讵堪任。
荷担如来阿耨菩提。
即是大乘之人，担者是荷负之义也。依法修行即名荷担。
乐小法者。
即是二乘之人，故说着我见、人见。
是人先世罪业，应堕恶道。
此人前世有罪，合堕恶道，今世持经。时有人语曰：汝前既作了如许重罪，今时持经，有何所益？持经之次，被人轻贱。持经之人不听是语已，贪经故，不听余声。此人虽有重罪，其罪消灭。更一释，前心起妄，合结罪业，后心觉悔，轻贱前心，即业结不成，故云消灭。此人不久当得菩提。
赞曰：先身有报障，今日受持经。暂被人轻贱，重罪转为轻。若了依他起，能除执计情。常依般若观，何虑不圆成。
次下如来说因地修行，已曾供养无量亿佛，虽即如是，不如有人于末劫世中得悟者，如来于过去劫中供养功德百分不及末劫时修行之一分功德。
狐疑不信。
二乘之人，惠目不开，不见如来平等之性，不信一切众生本来是佛，不信生死与涅槃等，不信烦恼即菩提一相，不信无持无犯，乃至不信男子女人同于一相，亦不信一切众生是一切诸佛，为小乘之人无目，不见无二之法，诸佛慈悲恐堕二乘凡夫，故不具说，须看诸经。
云何应住？云何降伏其心？
空生为后代众生重更问佛，佛答：
当生如是心。
释还是前四生义，如者，是空之异名，为众生执色，佛即说空，是为众生治病尔！
我应灭度一切众生。
众生即是妄念，意欲灭妄念，意欲灭妄取真，为众生执妄故灭，众生随佛语，遂即灭之，既得灭已，即云我无妄想。经云：灭度一切众生已。释曰：如此之语并教初心，故令灭妄归真。而无有一众生实灭度者。此是菩萨第一义空，见一切众生本来涅槃，无众生相。下文云：若菩萨有我相、人相即非菩萨。
赞曰：空生重请问，无心自为身。欲发菩提者，当了现前因。行悲疑似妄，用智乃为真。度生权用我，证理即无人。
燃灯佛。
智惠性是，借灯为喻，智惠光照无余世界，故号燃灯。佛问空生：汝谓如来于智惠中，有法得菩提不？空生答：佛于智惠中，无有法得菩提。
佛言：如是如是。
智惠即是一切法，不可以法得故，无有法得菩提。下文云：
实无有法，如来得阿耨菩提。
此即是受记义，若离智惠，别有法可得，即是虚妄，如何得受记？经云：
若有法如来得阿耨菩提者，燃灯佛则不与我受记。
释曰：若有法得菩提，即是人法俱存，既有人法，即同凡夫，如何得受记耶？无记可记是名受记。
赞曰：人与法相持，二相本来如。法空人似妄，人空法亦祛。人法两俱实，受记可非虚。一切皆如幻，谁言得有无。
如来者即诸法如义。
释曰：见一切法本来不生，即是如义，如义即如来。胜天王经云：众生如如，佛亦如如，无一无二。净名云：一切法皆如也，众圣贤亦如也，夫如者，不二不异。诸法若生，即有一有二，既有一二，何得不异？祗是诸法空相，即无有异。金刚三昧经云：相性如如无所动。以要言之，因缘若是有，诸法应不如；因缘既本空，诸法自然如。故知诸法即如义。下文云：
是故如来说一切法，皆是佛法。
释曰：一切法若生，即非佛法。一切法本来不生，云何不是佛法？法若有佛即有生，佛既无生，法何生耳？下文云：
所言一切法者，即非一切法。
释曰：诸法若生，即有名字，名字依名而呼，故名一切法。今明诸法本来不生，何有名字？名字与法，二俱空故，故言即非一切法。下文云：
是名一切法。
了诸法空，本无一切法，是故名一切法。涅槃第十四卷云：佛即是法，法即是佛，故知一切法本来不生，佛亦不生。法华经云：诸法从本来，常自寂灭相。
我当灭度无量众生，则不名菩萨。
释曰：众生即是妄想，亦名烦恼。若有妄想烦恼，即同外道，灭色归空，不了色性自空。起心灭妄，如此见者，即非菩萨。净名经云：色性自空，非色灭空。见众生者，如人食莨菪子，空眼见针花，空中无针，病眼妄见，如此之人，同凡夫外道，盖不可言，故言不名菩萨。下文云：
无有法名为菩萨。
释曰：一切空寂，本来不生，不见生死，不见涅槃，不见烦恼，不见一切法，是名见法。正见之时无可见，即是菩萨，故云无有法，名为菩萨。下文云：
若菩萨通达无我法者，如来说名真是菩萨。
释曰：一切诸法皆无自性。各各不能自名，故说无我，诸法若生，即有我相，法既不生，谁言有我，了无我者即是通达。次明五眼，
肉眼。
释曰：见色空寂，名为肉眼，此为初心，先用肉眼。
天眼。
前既见色性本空，一切皆无，有一切法，能有者，既若如是，一切法平等，即是天眼所见。
惠眼。
前既见一切平等，即无二相，即无分别。思益经云：惠眼见无物可见，故名惠眼。
法眼。见世间无世间，见一切法无一切法，见一切相无一切相，见世间法是出世间法，此是法眼。
佛眼。
见一切法，本来不动不生，无取无舍，如是见者名为佛眼。此五眼者，无论凡圣共同有之。在圣名为五眼，在凡名为五无明，亦名五十恶，亦名五无间。
赞曰：天眼通非碍，肉眼碍非通。法眼惟观俗，惠眼直缘空。佛眼如千日，照异体还同。圆明法界内，无处不鉴容。
尔所国土中。
眼耳鼻舌身意，乃至心有起处，皆是国土。
即是妄念也。
若干种心，如来悉知。
如来者，即是本心，一切妄念皆从本心而生，何得不知？
如来说诸心皆为非心。
妄从本心起而起，此是主客之心，本心是主，妄心是客，不可将客为主人，不可将郎主以为奴，不可为奴以为郎主，不可将贼为子，如此说者，皆约五阴而论，约化用之处，辩其是非，定其宗旨，分拆邪正，拣练假真，恐学者徒然，故作是说。
是名为心。
见妄念不生本无，妄念即是本心，故言是名为心，即是菩萨心，亦名涅槃心，亦名道心，亦名佛心，亦名菩萨心，微上语。
所以者何？
过去心不可得，现在心不可得，未来心不可得。
释曰：说了名过去，今语名现在，未语名未来，说此三身者，为约五阴身，若推五阴空，即无过去、未来、现在等心，故言三心不可得。
赞曰：依他一念起，俱为妄所行。便分六十二，九百乱纵横。过去灭已灭，当来生不生。常作如此观，真妄坦然平。
以福得无故，如来说得福德多。
此是无心破有心，为凡夫起心受福，起心作福，此是妄心，故云无福。若了人法二空，心即不起，心若不起，即无心作福，亦无心受福，无心即是佛。故云得福德多。
如来说具足色身，即非具足色身。
释曰：如来色身具足三十二相，身长丈六，紫磨金色。佛问空生：此身如来是不？答：
不也世尊，如来不应以色身见。
此是色身，非是如来；如来无相，色身有形；如来无生，色身有生；如来无灭，色身有灭，所以我不将色身以为如来。
如来说色身非是色身。
此色身者是推方便，应化是方便之身，
是名具足色身。
即是妙色之身，妙色之身即是如来，如来者即是法身，法身能合万法，不生不灭，不去不来，故云是名具足色身。
赞曰：八十随形好，相分三十二。应报万般身，理中非一异。人法两俱遣，色身齐一弃。所以证菩提，实由诸相离。
若人言如来有说法，即为谤佛。
释曰：佛身者即法身也，法身作何形相，而言有说，故知如来无所说。
无法可说是名说法。
释曰：若对五阴色身即有所说，若了色是空，空中无说。若对法身，法身具合万法，是名说法。更有一释，约世谛而言，为色身是妄，说亦是妄，空有名故云是说法。更有一释，若约化境，即是化身说法。若约理而言，即是法身说法。法佛说法，惟佛与佛乃能知之。非诸二乘凡夫之所能解，已下可知。
是法平等，无有高下。
二乘之人为佛是高，众生是下，此是妄识分别，依识而解，菩萨了人法空，本来无妄识，无所分别，即一切法平等，无有高下。二乘无目，不见自心，自生高下想，为涅槃是高，生死为下，菩提是高，烦恼是下。一切万法，实无高下，人心自有高下相，是故螺髻梵王言：人者心有高下，不依佛惠。二乘之人，亦复如是，心有高下，不依正法，故见有高下。
赞曰：水陆同真际，飞行体一如。理中何彼此，法上岂亲疏。自他分别遣，高下执情除。了知平等性，咸共入无余。
修一切善法即得菩提。
即是般若波罗蜜法，即是菩提。下文云：
所言善法者，如来说非善法。
释曰：非者云空了人法二空，即无恶无善，既不作恶，即无地狱。若不修善，即无天堂。能如是知，即不被二境所摄，即无所拘，即是菩提之路。故下文云：是名善法。次下较量更无别义。
实无众生如来度者。
释曰：众生者，祗是汝心，妄想分别；种种颠倒，即是众生；佛出于世，祗汝妄心。思益经云：佛出于世，为度妄想。尔不了人法二空，为定有如是烦恼众生可度。若了人法二空，即无妄想众生可度。如是度者，即名真度。若度外众生，即合总度尽，云何即今有如许众生受流浪生死？故经云：迷即众生，悟即是佛。佛出于世，教示人：自制六根，降断三毒，舍贪嗔痴。凡夫用佛语，如此等事渐渐轻微，即是度众生，若证真空之理，实无可度。下文云：
若有众生如来度者，如来即有我、人、众生、寿者。
释曰：如来若有形相，即可言：如来度众生。如来既无相貌，谁见度众生？众生无形相，佛亦无形，二俱无相，不可以无相度无相。下文云：
如来说有我者，则非有我，而凡夫之人以为有我。
释曰：二乘、凡夫，执有我相，所以离生死而求涅槃，舍烦恼而求菩提，舍一边，取一边，故名凡夫。下文云：
凡夫者，如来说则非凡夫。
释曰：凡夫亦空，迷者妄执。但无执心，一切清净。转轮圣王乃是西国天子，亦有三十二相，佛亦有三十二相，如何分别？佛恐众生不能分别，故作是问。空生解空第一，佛所以将如来名字相，或故问汝：以三十二相观如来不？须菩提果然执相而答：
如是如是，以三十二相观如来。
佛即问道：
若以三十二相观如来者，转轮圣王则是如来。
空生忽悟：
如我解佛所说义，不应以三十二相观如来。
释曰：三十二相即是色身，亦是相貌；如来无色，亦无相貌，不可将相貌以为如来，亦不可将音声以为如来，若以音声为如来者，风声、水声、鸟声、兽声，则合是如来。如来无色无声，是故偈云：
若以色见我，以音声求我。是人行邪道，不能见如来。
释曰：我者是自性之义，是名真我。音者是灵之别名，亦名神灵。离此而求，皆落邪道。色亦是苗，声亦是苗。末法时中，所有修学者，皆认相及认音声者，多如是之人，尽不契真理。
赞曰：涅槃含四德，唯我契真常。音名八自在，独一最灵长。非色非声相，心识岂能量。看时不可见，悟理即形彰。
莫作是念。
佛恐空生落断灭见，故示合离两边。前既云：观如来不得以具足相观。今又恐空生执着不作具足相，故道：莫作是念，如来不以具足相故，得阿耨菩提。又向空生道：
如若作是念发菩提者，说诸法断灭。
释曰：若作有相观，即是一边见；若作无相观，亦是一边见；若作有无观，即是断灭法。下文云：
于法不说断灭相。
释曰：真如法性，非是有无；真如之心，湛然不动。观与不观，皆是起作；起作之心，元是生灭，故言莫作是念。
若复有人，知一切法无我，得成于忍。
释曰：一切万法，本来不生，谁言有我、无我？如是见者，即名为忍，忍即无生忍。
此菩萨胜前菩萨所得功德。
释曰：如是见者，胜七宝布施功德。
赞曰：施宝如沙数，唯成有漏因。不如无我观，了妄乃名真。欲证无生忍，要假离情尘。常依二空理，当证法王身。
不受福德。
见身相是有，即受福德。身尚自无，教谁受福德？次明法身，亦辩如来之义。世间之人，皆云：如来行住坐卧，此是邪见。行住坐卧者，非是如来，如来无形无相，不可言行住坐卧是如来。如来者，不来不去，即是如来。故经云：
无所从来，亦无所去，故名如来。
释曰：佛性无生，故名无来；自性不灭，故云无去；不生不灭，即是如来。若言行住坐卧者是如来，即属生灭，云何名佛？
微尘者。
即是妄心之异名。
即身之别字，此身乃是妄心之所成立。若身是有，乃至心有者，则是一合相，身心俱无，将何为一合相？故云：
则非一合相。
下文云：
一合相者，则不可说。
释曰：夫言一合者，无一可一，无合可合，万法无名，更有何可说？下文云：
但凡夫之人，贪着其事。
释曰：若见有一事，即不名一合相，即有差别。若有差别，即有生死，以有生死，故号凡夫。次牒见：前一牒是声闻，次一牒是缘觉，下一牒是大乘修学之人。应作如是知，莫取前二种见，此见着二边，后见不属有无。下文云：
应如是知、如是见、如是信解，不生法相。
释曰：但不作有见，不作无见，即不住法相。下文云：
所言法相者，如来说：即非法相。
释曰：一切法尚自空无，何况有相？
是名法相。
了法及相，二俱空故，即是法相。一切诸法，本自如如，无有动相。为众生说如是法，即是正说。
不取于相。
无相可取，非是起心，若有心不取，还是有取。不取者，本来无心，故云不取于相。相亦是空，心亦是空，无心复无相，有何可取？故云耳。
一切有为法。
但是世间有情，青、黄、赤、白，皆是有为；起心、不起心，亦是有为。若是作相，即有为；言我不作不取，亦是有为。
如梦幻泡影。
即今妻子、儿女、父母、姊妹、兄弟、车马、钱财、金银、琉璃，乃至自身高贵、聪明、智惠皆是梦相见。譬如梦中得富贵，种种宝物、宅舍，及其觉后，一物亦无。即今现世，亦复如是，迷时三界有，悟罢十方空。如今见有者，如水上泡，如痴儿见水泡，为言是宝珠。现在身即是影，无有真实，名之为影。幻者，是不定之意。
如露亦如电。
一切有为法，如草顶露，须臾即消；如云中电，须臾即灭。以要言之，祗是观五蕴空：观色如梦，观受如泡，观想如影，观行如露，观识如电。此五种观，亦是幻化，化未有是实。若为初心，要用是观，尽其观已，究竟无观。下文云：
应作如是观。
赞曰：如星翳灯幻，皆为喻无常。漏识修因果，谁能得久长。危脆同泡露，如云影电光。饶经八万劫，终竟落空亡。
经曰：
佛说是经已。
今则不然，佛说是空已。
长老须菩提及诸比丘、比丘尼。
释曰：须菩提是空义，从本已来，未曾暂有，故名长老。比丘者，此名自性无恶。比丘尼者，此名自性空。如是了义，即是说经已。
优婆塞、优婆夷者。
此是梵音，此土名信。优婆塞，名清信；优婆夷者，此名久信。
一切世间，天、人。
此名清净行。
阿修罗。
不定心。
闻佛所说，皆大欢喜，信受奉行。
释曰：若约事相，即是许多听众，亦名同闻众。今约理会，义即不然。许多尽是行位，未悟之时，许多行位，及其悟了，尽同法身，故言欢喜奉行。若约事相解者，如许多人，不解欢喜，番投自归，名为奉行。又有人言：依法修行，名为奉行。若如理者，如今即不分，更有天、人、阿修罗等。若作相解，无有是处，如来设教，皆约当身，自化自度。祗不能自悟，要须大善知识指示，然始见路。佛教如是，普愿勿疑，故以记耳。
金刚经注颂勘校释毕。
录文完。