禅门之法，如经论所说，乃有多义，非直一名。一名禅定门，亦名制心门，亦名照心门，亦名觉心门，亦名察心门，亦名正心门，亦名知心门，亦名了心门，亦名达心门，亦名征心门，亦名息心门，亦名定心门，亦名悟心门，亦名住心门，亦名安心门。
何名安心门者？由常看守心故，熟看诸境种种相貌，一切境界，悉知不从外来。迷是自心变作，知境界唯是自心作，此观自然，渐合唯识观智。唯识者，遮诠为义。遮却杂染虚妄之法，诠取真如佛性者。不去不来，不生不灭，不取不舍，不垢不净，无为无染无著，自性清净湛然，常名为唯识观智。故言亦名安心门。此出唯识论。
又言住心门者，常看守心故，心即不起。无动故，心即安住。维摩经云：心常安住，无碍解脱。故言住心门。
言悟心门者，由久看，心不起动，即自心体，即与道合。心虚空寂，无碍为道。故言悟心门。
言定心门者，由常看守心故，于五欲境界，不为乱惑。由看心，中不令乱。故维摩经云：念定总持。故言定心门。
言息心门者，由常看守心故，息妄缘念，归真寂定，故言息心门。
言征心门者，由常看守心故，即见心、心数法攀缘妄想，却征缘心，虚妄不可得。故云征心门。
言达心门者，由常看守心故，渐达自心本性清净，不为一切烦恼之垢之所染污，犹如虚空。故云达心门。
言了心门者，由常看守心，了自己心无障碍，灵通迅速，如体常住不动，毕竟寂灭，即涅槃相。故云了心门。
言知心门者，由常看守心故，知去来，知心生时，知心灭时。复常知过去心已灭不可得，未来心未至不可得，现在心无住不可得。由常看守心故，知心去、来、生、灭悉常善。故云知心门。
言正心门者，由常看守心故，不令妄念辄生，正念不移。故云正心门。
言察心门者，由常看守心故，察烦恼贼，六根之中六个头首大贼。六贼者，眼爱美色，耳贪好声，鼻贪美香，舌贪美味，身贪滑触，意内贪尘弊、声、香、味、触也。若贪着生爱，即为所烧。是故智者察六尘贼，不令得入。譬如关令守门，端坐专察，门中有人来去，悉须察虑，不得一人辄盗来去。察心亦尔。所言察者，即是觉察之义。觉察心口善恶等念，悉无有偏。若有善，即随生有灭；有恶念，总守觉察，挫制断除。常自察虑身心过失，故云察心门。
言觉心门者，由常看守心故，即觉自心体性真如，无色无形，非常非断，非内非外，亦非中间，离诸色相，不出不没，不来不去，不生不灭，非垢非净，亦非方圆、大小、长短，离有离无，毕竟空寂。此是自家真如本性清净心，不可得以言说分别显示。维摩经云：如自观身实相，观佛亦然。心亦前际不来，后际不去，今则不住。与佛同体，与法相应。自体无为，即合僧义，即是僧宝。动成物执，即为法义，即是法宝。常觉，即为佛义，即是佛宝。觉照见心中三宝，复觉道在身中，若心内觉，不久见佛；若著相外求，累劫弥远，去道转遥。华严经云：自归依佛，自归依法、僧，此是心中一体三宝。维摩经云：若自观者，名为正观；若他观者，名为邪观。谓自观身心，得禅定解脱道，故名正观。邪观者，谓身心之外，别取境界，惑见诸佛、菩萨、青、黄、赤、白、光明等事，并是相心妄见，与道违。故名邪观。又言觉心者，是觉悟之心，觉悟自心，即是真佛。无量寿观经云：是心是佛。念佛三昧经云：念佛祇是念心，求心祇是求佛。所以者何？心识无体相。维摩经云：烦恼即是菩提。谓觉烦恼性空，无有处所，名为菩提。故名觉心门。
言照心门者，慧日明朗，照自心室。不以日月所照为明。观音经云：慧日破诸闇。故云照心门。
言制心门者，心为身主，成败之事，皆由自心，造恶并是心作，善即天堂所近，恶即地狱所收，不离生死。大士发心，善恶俱断，降伏自心，入无生正观。遗教经云：制心一处，无事不辨。故名制心门。
言禅定解脱心门者，禅定能绝念，定即无思。心无思念，体性明净，离诸结缚，名为解脱。法华经云：禅定解脱等，不可思议法。故云禅定解脱心门。
录文完。