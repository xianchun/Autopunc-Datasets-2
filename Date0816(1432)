示眾云：主賓互換，坐斷乾坤。料簡雙施，誰人舉目？釋迦圣主，示滅雙林；達磨大師，真歸熊耳。瑯邪門下，還有具眼衲僧，真正道流麼？若無，應病與藥，診候臨時。
示眾云：汝等諸人在我這過夏，與你點出五般病：一、不得向萬里無寸草處去；二、不得孤峰獨宿；三、不得張弓架箭；四、不得物外安身；五、不得滯於生殺。何故？一處有滯，自救難為；五處若通，方名導師。汝等諸人若到諸方遇明眼作家，與我通個消息，貴得祖風不墜。若是常從，即須寢息。何故？躶形國內夸服飾，想君太殺不知時。
師上堂，有僧出打一圓相，師便打云：道！道！
僧云：不道！不道！師又打。
僧云：三世諸佛不出於此。
師又打，乃云：大眾！教中道：以手指比丘，犯波逸提。山僧今日入地獄如箭射。
師一日上堂，舉：汾陽先師道：汾陽門下有西河師子當門據坐，但有來者，即便咬煞。作何方便入得汾陽門，得見汾陽人？瑯邪者也有些子，瑯邪有據坐師子，若有來者，即自喪身失命。作何方便入得瑯邪門，得見瑯邪人？此兩轉語，汝等諸人還點檢得出也無？若點檢得出，方名擇法眼；若不如是，且無安身立命處。卓拄杖一下，便下座。
上堂云：彼我無差，色心不二。遂拈拄杖云：你若喚作拄杖子，有眼如盲；若不喚作拄杖子，還同避溺而投火。你若脫體會去，但知喚作拄杖子。卓拄杖一下，便下座。
上堂，舉：釋尊道：若見諸相非相，即見如來。遂拈拄杖云：山僧喚者個作拄杖子，阿那個是相？良久，云：向下文長，付在來日。以拄杖卓一下，便下座。
上堂，拈起拄杖云：山僧有時一棒，諸佛降生；有時一棒，轉大法輪；有時一棒，入般涅盤。你且道諸佛降生，轉大法輪，入般涅盤，相去多少？良久，云：莫謗如來正法輪。珍重！
小參，有僧問：放過一著，滿目光生；把斷要津，萬木凋弊。學人上來，請師垂示。
師云：老僧退後。
學云：放過總由和尚去也。
師云：闍黎！進前三步。
學云：不入虎口，爭見虎牙？
師云：十字路頭，望空啟告。
又僧問：十年磨一劍，霜刃未曾試時如何？
師云：本分作家。學人便喝。
師云：老僧失利。
學云：恰是。師乃呵呵大笑。
師乃舉：先梁山云：南來者與三十棒，北來者與三十棒。然雖如是，不當宗乘。
師云：梁山好一片真金，將作頑鐵賣卻。瑯邪即不然，南來者與三十棒，北來者與三十棒，從教天下衲僧貶駁。珍重！
上堂云：夫學般若菩薩，須得智觀現前，方有少分相應。所以先圣道：當觀過去，猶夢故不可得；當觀未來，猶電故不可定；當觀現在，猶云故髣髴而有。且道學般若菩薩當如何觀？不用思量，低頭難得。卓拄杖，便下座。
師因巡寮次，舉：布袋和尚凡在巿鄽中，以破紙裹一片乾糞，見人便相呈云：兜率陀天底，兜率陀天底。遂令學眾下語，竟有云云。
師末後下語云：慈氏菩薩。
又舉：布袋和尚凡見人，以手背上便拍一下，人才回首，云：與我一文錢。遂令學徒下語。
師末後云：但拋一文錢與伊。
上堂，舉：汾陽先師云：夫學般若菩薩，須參活句，莫參死句。如今人便道：函蓋乾坤是活句，截斷眾流是死句。漝麼會，莫辜負他汾陽也無？眾中有一般禪客商量道：如何是活句？今日好天晴。如何是死句？萬里崖州。若漝麼會，學到驢年也即是死句。山僧與你一時注破了也。作麼生是活句？遂卓拄杖，便下座。
上堂云：夫參學之人，直須真慧現前，鑒照無差。不見道：差之毫厘，失之千里。才有異見，名為異道。所以異道有二種見，因緣自然，以斯為執故，乃成於異。所謂因而無始，緣而無終。又先圣道：諸法不自生，亦不從他生，不共不無因，是故說無生。山僧雖然與麼道，你且不得與麼會，若與麼會，入地獄如箭射。珍重！
上堂，舉：僧問馬大師：如何是佛？大師云：即心是佛。如何是道？云：無心是道。云：佛與道相去多少？大師云：佛如展手，道似握拳。
師云：古人方便即不可，山僧者也有些子，若無人買，山僧自賣自買去也。如何是佛？巖前多瑞草。如何是道？澗下足靈苗。佛與道相去多少？數片白云籠古寺，一條淥水繞青山。珍重！
師因小參，僧問：言前薦得，辜負平生；句下承當，又成狂見。未審和尚如何為人？
師云：橫挑日月，豎括乾坤。
僧云：真學人師。
師云：本分衲僧。其僧便喝，師嘿坐。
僧云：了。
師笑云：不能打得你。
師乃舉：僧問汾陽先師：切急相投時如何？汾陽云：水中抱鶖子。又問：急切相投時如何？汾陽云：裸形見阿難。
師云：有一轉語截斷天下人舌頭，有一轉語能開人眼目，你若揀得出，與你一條拄杖。擲下拄杖，便下座。
上堂，舉：三圣老人去參德山，才相見便展坐具，德山云：不用展，不用展，者無殘羹餿飯。三圣云：設有，向什麼處著？德山不語，三圣將取坐具參堂去。眾中商量，極有云云。不見道：若無欒布作，爭得見韓光？珍重！
上堂云：諸仁者未出僧堂時，圣僧已相為了也；未到佛殿上，重說偈言；來至法堂上，三通鼓罷，一炷香焚，便好散去。何故？不見安養國中，水鳥樹林，悉皆念佛；知足天上，樹相撐觸，演說苦空。山僧與麼道，為是壓良為賤？為當是據理而論？若不甘者，但請對眾出來，山僧與你證據。若也無去，蓑衣箬笠從偏側，收取絲綸歸去來。珍重！
上堂云：有句無句，如藤倚樹，樹倒藤枯，恰好吃棒。你且道過在什麼處？良久，云：不是僧繇手，徒說會丹青。以拄杖卓一下，便下座。
上堂云：與麼來者，上間安排；不與麼來者，下間掛搭。向上人來，獨自凄凄暗渡江。更有一人，向什麼處著？良久，云：釣竿斫盡重栽竹，不計工程得便休。珍重！
升座，僧問：承師有言：與麼來者，上間安排；不與麼來者，下間掛搭。總不與麼來者又作麼生？
師云：今日遇著衲僧。其僧便喝。
師云：廚前吃飯。
師乃云：先圣道：明暗交謝，寒暑迭遷。有物流動，人之常情。又放光云：法無去來，無動轉故。若然者，旋嵐偃岳，日月歷天，江河競注，野馬飄鼓，而無流動。若如是諦觀，且道條然一句作麼生道？良久，云：石火夜燒山，大地齊合掌。珍重！
上堂，舉：祖師道：真性心地藏，無頭亦無尾，應緣而利物，方便呼為智。
師云：既是方便呼為智，且道畢竟喚作什麼？良久，云：任從滄海變，終不與君通。珍重！
上堂云：世尊三昧，迦葉不知；迦葉三昧，阿難不知；阿難三昧，商那和修不知；吾有三昧，汝亦不知。
師云：為什麼不知？不是不知，理合如斯。若人會得，南北東西，若不如是，更擬何之？卓拄杖一下。
上堂云：你等諸人但自隨緣飲啄，任性浮沈，在圣而不增，處凡而非減，若能如是，方乃皇風蕩蕩，觸處閑閑。乃云：道也太煞道了，更須子細始得。珍重！
上堂，舉：先圣云：若也廣尋文義，猶如鏡求形；更乃息念觀空，喻似日中逃影。諸禪德！不涉二途作麼生道？良久，云：看看！便是春風至冰釋，魚行鳥亂飛。珍重！
上堂，舉：汾陽先師頌云：三玄三要事難分，得旨忘言道易親。一句分明該萬象，重陽九日菊花新。
師乃喝一喝，云：是第幾玄？良久，云：你也沒量罪過，我也沒量罪過。卓拄杖，便下座。
上堂云：君臣道合，猶是法身邊事；君不見君，臣不見臣，猶是法身向上事。向上向下，轉使心地不安，且作麼生是法身？良久，云：任是僧繇手，難畫志公真。珍重！
上堂云：若論此事，說什麼龍樹、馬鳴、提婆、鶖子辯似懸河，智如流水，莫能知之；摩竭掩室，眾手難淘；凈名默然，如何即是？百丈卷蓆，諸方云云；祖師面壁，叢林浩浩。到者，若辨得出，山僧與你一條拄杖；若辨不出，山僧有通方句。且道作麼生是通方句？良久，云：手攜只履西天去。珍重！
上堂，舉：先圣道：有物先天地，無形本寂寥，能為萬象主，不逐四時凋。
師云：好個頌，卻成兩橛。若有人點檢得出，許你具一只眼。珍重！
上堂云：若欲求佛，即心是佛；若欲求道，無心是道。無心故非法而不生，即心故歷劫而常堅。若然者，法法無差，心心不斷。所以古德道：君但隨緣得似風，飛砂走石不乖空。但於事上通無事，見色聞聲不用聾。珍重！
上堂云：春風颯颯，古佛嘉猷；淥水潺潺，道人活計。若與麼會，貶向崖州，本色衲僧如何理論？良久，云：果聞猿叫斷腸聲。珍重！
上堂，舉：世尊云：一切眾生妄認四大為自身相，六塵緣影為自心相。且問諸仁者：在眼曰見，在耳曰聞，在鼻嗅香，在舌知味，在手執捉，在足運奔，亦不喚作眾生，亦不喚作佛性，你且道喚作什麼？良久，云：香嚴含悲接拄杖，仰山撲破溈山鏡。珍重！
上堂云：承言須會宗，勿自立規矩。若人下得通方句，我當刎頸而謝之。珍重！
上堂，舉：雪峰云：若論此事，如一面鏡相似，胡來胡現，漢來漢現。有僧云：忽遇明鏡來時如何？雪峰云：胡漢但兆兒孫。師云：承言者喪，滯句者迷。
師拈云：巧人須得巧人佐，拙人須得拙人扶。
舉：僧問風穴：寶塔元無縫，金門即日開時如何？穴云：智積佐來空合掌，天王捧出不知音。如何是塔中人？穴云：萎花風掃去，香水雨飄來。
師拈云：風穴若無後語，大似紀信詐降。
舉：大般若經云：善現問舍利弗云：以何為佛眼？舍利答云：以性空為佛眼。善現嘆云：善哉！善哉！從上諸佛皆以性空為佛眼，從佛口生，從法化生。
師拈云：望天不見天，覷地不見地。
舉：教中道：清凈本然，云何忽生山河大地？
師拈云：清凈本然，云何忽生山河大地？
舉：肇法師云：旋嵐偃岳而常靜，江河競注而不流，野馬飃鼓而不動，日月歷天而不周。
師拈云：肇法師與麼道，也是平地上陷人。山僧者即不然，巖前淥水，嶺上白云。
舉：無著到五臺文殊處吃茶次，文殊提起琥珀盞子問云：南方還有這個麼？無著云：無。文殊云：尋常將什麼吃茶？無著便休去。
師拈云：若也是去，可謂虎口奪餐；若也非去，移舟看水勢，舉棹別波瀾。
舉：石霜在溈山會下作米頭。一日，篩米次，溈山云：施主物，不要拋撒。石霜云：不拋撒。溈山於地上拈得一粒米云：汝道不拋撒，者個是什麼？石霜無語。溈山云：莫欺者一粒，百千粒盡從者一粒生。石霜云：百千粒從者一粒生，未審者一粒從什麼處生？溈山呵呵大笑，便歸方丈。至晚上堂云：大眾！米有蟲。
師拈云：溈山一粒米，彈破衲僧牙。
舉：僧問寶壽：萬境來侵時如何？寶壽云：莫管他。僧禮拜。壽云：莫動著！動著即打折你驢腰。
師拈云：若無遣虵手，悞煞世間人。
舉：泰首座到洞山處，洞山晚間排果子管顧他，洞山便問云：首座！有一物，上拄天，下拄地，黑如漆，常在動用中，動用中收不得，且道過在什麼處？首座云：過在動用中。洞山喚：侍者！收卻果子床，不得果子吃。
師拈云：若不是洞山老人，□能辨得。雖然如此，洞山老人猶欠一著在。
舉：水潦參馬大師，問如何是祖師西來意，被馬大師一踏踏倒，起來拍手呵呵大笑，當下大悟，便承嗣馬大師。住後，有僧問：如何是祖師西來意？水潦云：自從馬師一踏後，直至如今笑不休。
師拈云：大眾！你道水潦還曾悟也未？
舉：龐居士問馬大師：不昧本來身，請師高著眼。馬大師直下覷。居士云：一等沒弦琴，唯師彈得妙。馬大師直上看，居士便禮拜，馬大師便歸方丈。居士隨後入方丈內云：弄巧得拙。
師拈云：一夜作竊，不覺天曉。
舉：南院見僧來，豎起拂子，僧云：敗闕。南院放下拂子。僧云：猶有者個在。南院便休。
師拈云：狂狗趁塊，師子咬人。
舉：南泉示眾云：道非物外，物外非道。時有趙州出來便問：如何是物外道？南泉便打。趙州接住拄杖云：和尚莫打某甲，已後錯打人去在。南泉云：龍虵易辯，衲子難謾。乃擲下拄杖，便歸方丈。
師拈云：不見道：酒逢知己飲，詩向會人吟。
舉：順德問僧：近離什麼處？僧云：三峰。德云：夏在什麼處？僧云：五峰。德云：放你三十棒。僧云：未審某甲過在什麼處？德云：為你出一叢林，入一叢林。
師拈云：割菜鎌子。
舉：僧問廣德：如何是佛？德云：畫戟門開見墜仙。僧馳此語至州中悟空處，便問：畫戟門開見墜仙，意旨如何？空云：直饒親見釋迦來，智者咸云不是佛。廣德後聞，遙望城中禮拜云：悟空古佛，豈止羊二十口？
師拈云：廣德腦後添釘，悟空眼中拔楔，雖然善順機宜，敢保他家未徹。
舉：雪峰與玄沙行次，峰指一片地云：好造無縫塔。玄沙云：高多少？雪峰看上又看下。玄沙云：人天福報即不無，若是靈山受記，未夢見在。峰云：你作麼生？玄沙敲轎子云：舁！舁！
師拈云：國清才子貴，家富小兒嬌。
舉：桐峰庵主，有一老人參，庵主問：從什麼處來？老人不對。主云：善能對機，善能對機。老人遂拈一枝草示庵主，庵主便喝；老人禮拜，庵主便歸庵。老人隨後看庵主云：與麼疑煞天下人在。
師拈云：不見道：當斷不斷，反遭其亂。