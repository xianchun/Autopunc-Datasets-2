我聞如是：
國，在勝林給孤獨園。
爾時，世尊告諸比丘：我當為汝說七水人，諦聽！諦聽！善思念之。
時，諸比丘受教而聽。
佛言：云何為七？或有一人常臥水中；或復有人出水還沒；或復有人出水而住；或復有人出水而住，住已而觀；或復有人出水而住，住已而觀，觀已而渡；或復有人出水而住，住已而觀，觀已而*渡，*渡已至彼岸；或復有人出水而住，住已而觀，觀已而*渡，*渡已至彼岸，至彼岸已，謂住岸人。如是，我當復為汝說七水喻人，諦聽！諦聽！善思念之。
時，諸比丘受教而聽。
佛言：云何為七？或有人常臥水中；或復有人出已還沒；或復有人出已而住；或復有人出已而住，住已而觀；或復有人出已而住，住已而觀，觀已而*渡；或復有人出已而住，住已而觀，觀已而*渡，*渡已至彼岸；或復有人出已而住，住已而觀，觀已而*渡，*渡已至彼岸，至彼岸已，謂住岸梵志。此七水喻人，我略說也，如上說，如上施設，汝知何義？何所分別？有何因緣？
時，諸比丘白世尊曰：世尊為法本，世尊為法主，法由世尊，唯愿說之！我等聞已，得廣知義。
佛便告曰：汝等諦聽！善思念之，我當為汝分別其義。
時，諸比丘受教而聽。
佛言：云何有人常臥？謂或有人為不善法之所覆蓋，染污所染，受惡法報，造生死本，是謂有人常臥；猶人沒溺，臥于水中，我說彼人亦復如是，是謂初水喻人，世間諦如有也。
云何有人出已還沒？謂人既出，得信善法，持戒、布施、多聞、智慧，修習善法，彼於後時失信不固，失持戒、布施、多聞、智慧而不堅固，是謂有人出已還沒；猶人溺水，既出還沒，我說彼人亦復如是，是謂第二水喻人，世間諦如有也。
云何有人出已而住？謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，是謂有人出已而住；猶人溺水，出已而住，我說彼人亦復如是，是謂第三水喻人，世間諦如有也。
云何有人出已而住，住已而觀？謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，住善法中，知苦如真，知苦集、知苦滅、知苦滅道如真。彼如是知、如是見，三結便盡，謂身見、戒取、疑。三結已盡，得須陀洹，不墮惡法，定趣正覺，極受七有，天上、人間七往來已，便得苦際，是謂有人出已而住，住已而觀；猶人溺水，出已而住，住已而觀，我說彼人亦復如是，是謂第四水喻人，世間諦如有也。
云何有人出已而住，住已而觀，觀已而*渡？謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，住善法中，知苦如真，知苦*集、知苦滅、知苦滅道如真。如是知、如是見，三結便盡，謂身見、戒取、疑。三結已盡，淫、怒、癡薄，得一往來天上、人間。一往來已，便得苦際，是謂有人出已而住，住已而觀，觀已而*渡；猶人溺水，出已而住，住已而觀，觀已而*渡，我說彼人亦復如是，是謂第五水喻人，世間諦如有也。
云何有人出已而住，住已而觀，觀已而*渡，*渡已至彼岸？謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，住善法中，知苦如真，知苦*集、知苦滅、知苦滅道如真。如是知、如是見，五下分結盡，謂貪欲、瞋恚、身見、戒取、疑。五下分結盡已，生於彼間，便般涅盤，得不退法，不還此世，是謂有人出已而住，住已而觀，觀已而*渡，*渡已至彼岸；猶人溺水，出已而住，住已而觀，觀已而*渡，*渡已至彼岸，我說彼人亦復如是，是謂第六水喻人，世間諦如有也。
云何有人出已而住，住已而觀，觀已而*渡，*渡已至彼岸，至彼岸已，謂住岸梵志？謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，住善法中，知苦如真，知苦*集、知苦滅、知苦滅道如真。如是知、如是見，欲漏心解脫，有漏、無明漏心解脫。解脫已，便知解脫：生已盡，梵行已立，所作已辦，不更受有，知如真。是謂有人出已而住，住已而觀，觀已而*渡，*渡已至彼岸，至彼岸已，謂住岸梵志；猶人溺水，出已而住，住已而觀，觀已而*渡，*渡已至彼岸，至彼岸已，謂住岸人，我說彼人亦復如是，是謂第七水喻人，世間諦如有也。我向所言，當為汝說七水人者，因此故說。
佛說如是，彼諸比丘聞佛所說，歡喜奉行！
