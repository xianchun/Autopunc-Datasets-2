善男子！云何菩薩摩訶薩助菩提法清凈之門？善男子！布施即是助菩提法，化眾生故；持戒即是助菩提法，具足善愿故；忍辱即是助菩提法，具足三十二相、八十隨形好故；精進即是助菩提法，於諸眾生勤教化故；禪定即是助菩提法，令心具足，得調伏故；智慧即是助菩提法，具足能知諸煩惱故；多聞即是助菩提法，於諸法中具無礙故；一切功德即是助菩提法，一切眾生得具足故；智業即是助菩提法，得具足無礙智故；修定即是助菩提法，悉得成就柔耎心故；慧業即是助菩提法，遠離一切諸疑惑故；慈心即是助菩提法，於諸眾生心無礙故；悲心即是助菩提法，拔出眾生諸苦故；喜心即是助菩提法，受樂法故；舍心即是助菩提法，斷憎愛故；聽法即是助菩提法，斷五蓋故；出世即是助菩提法，舍諸所有故；阿蘭若即是助菩提法，離諸怱務故；專念即是助菩提法，得陀羅尼故；正憶即是助菩提法，分別意識故；思惟即是助菩提法，於諸法中得成就義故；念處即是助菩提法，身受心法，覺分別故；正勤即是助菩提法，斷不善法，修善法故；如意足即是助菩提法，身心輕利故；諸根即是助菩提法，得一切眾生根具足故；諸力即是助菩提法，具足能壞諸煩惱故；諸覺即是助菩提法，於諸法中具足覺知實法相故；正道即是助菩提法，遠離一切諸邪道故；圣諦即是助菩提法，斷滅一切諸煩惱故；四辯即是助菩提法，得斷眾生諸疑惑故；緣念即是助菩提法，不從他聞得智慧故；善友即是助菩提法，一切功德特成就故；發心即是助菩提法，成就不誑諸眾生故；用意即是助菩提法，出一切法故；專心即是助菩提法，增益善法故；思惟善法即是助菩提法，隨所聞法得成就故；攝取即是助菩提法，成就教化諸眾生故；護持正法即是助菩提法，令三寶種不斷絕故；善愿即是助菩提法，成就嚴凈佛世界故；方便即是助菩提法，速得成就一切智故。善男子！是名菩薩摩訶薩助菩提法清凈門經。
善男子！爾時，寶藏如來四顧遍觀菩薩大眾，告大悲言：大悲！云何菩薩以無所畏莊嚴瓔珞，具足於忍？善男子！若菩薩見第一義，得無癡精進，不著三界，若不著三界，是謂三昧。無畏沙門之法，如空中動手，悉無所著，又觀諸法不見相貌。大悲！是名菩薩摩訶薩以無所畏莊嚴瓔珞。
善男子！云何菩薩具足於忍？如是菩薩住於法時，不見諸法如微塵相貌，逆順觀行，於諸法中，解無果報；於所習慈，了無有我；於所習悲，了無眾生；於所習喜，了無有命；於所習舍，了無有人；雖行布施，不見施物；雖行持戒，不見凈心；雖行忍辱，不見眾生；雖行精進，無離欲心；雖行禪定，無除惡心；雖行智慧，心無所行；雖行念處，不見思惟；雖行正勤，不見心之生滅；雖行如意足，不見無量心；雖行於信，不見無障礙心；雖行於念，不見心得自在；雖行於定，不見入定心；雖行於慧，不見慧根；雖行諸力，無所破壞；雖行諸覺，心無分別；雖行正道，不見諸法；雖行定業，不見心之寂靜；雖行慧業，不見心之所行；雖行圣諦，不見通達法相；雖修念佛，不見無量行心；雖修念法，心等法界；雖修念僧，心無所住，教化眾生，心得清凈；雖持正法，於諸法界，心不分別；雖修凈土，其心平等，猶如虛空；雖修相好，心無諸相；雖得忍辱，心無所有；雖住不退，常自不見退與不退；雖行道場，解了三界無有異相；雖壞諸魔，乃是利益無量眾生；雖行菩提，觀諸法空，無菩提心；雖轉法輪，於一切法無轉無還；雖復示現大般涅盤，於生死中，心等無異，是名菩薩具足於忍。說是法時，有六十四億菩薩摩訶薩從十方來至耆闍崛山釋迦牟尼佛所，聽此本緣三昧助菩提法清凈門經。聞是法已，得無生忍。
爾時，釋迦牟尼佛告諸大眾：汝今當知！寶藏如來於往古世說是法時，有四十八河沙等菩薩摩訶薩得無生忍，四天下微塵數等菩薩摩訶薩住不退轉地，一河沙等菩薩摩訶薩得此本緣三昧助菩提法清凈門經。善男子！爾時，大悲菩薩聞是法已，心生歡喜，即得變身，其狀猶如年二十人，追隨如來，猶影隨形。
善男子！爾時，轉輪圣王及其千子八萬四千小王、九十二億人，悉共出家，奉持禁戒，修學多聞、忍辱、三昧，勤行精進。善男子！爾時，大悲菩薩摩訶薩漸漸從佛諮受聲聞所有八萬四千法聚，緣覺所有九萬法聚，受持諷誦，悉令通利大乘法藏。身念處中十萬法聚，受念處中十萬法聚，心念處中十萬法聚，法念處中十萬法聚，悉皆受持，讀誦通利。十八界中十萬法聚，十二入中十萬法聚，斷除貪欲十萬法聚，斷除瞋恚十萬法聚，斷除愚癡十萬法聚，三昧解脫十萬法聚，諸力無畏不共之法十萬法聚，如是等十億法聚，皆悉受持，讀誦通利。
善男子！其後彼佛入般涅盤。爾時，大悲菩薩摩訶薩以無量無邊種種諸華、末香、涂香、寶幢、幡蓋、珍寶、妓樂而以供養，以種種香積以為，闍維其身。收取舍利，起七寶塔，高五由旬，縱廣正等滿一由旬，於七日中，復以種種無量無邊華、、香、妓樂、寶幢、幡蓋而供養之。爾時，復令無量無邊眾生安止住於三乘法中。
善男子！大悲菩薩過七日已，與八萬四千人俱共出家，剃除須發，著染袈裟，於寶藏佛般涅盤後，隨順等心，熾然正法，滿十千歲。復令無量無邊阿僧只眾生安止住於三乘法中，及三歸依、五戒、八齋、沙彌十戒，次第具足大僧凈行。復更勸化無量百千萬億眾生安止住於神通、方便、四無量行，令觀五陰，猶如怨賊，觀於諸入，如空聚落，觀有為法，從因緣生，勸化眾生，令得知見；觀一切法，如鏡中像，如熱時炎，如水中月，於諸法中，皆知無我、無生、無滅、第一寂靜、微妙涅盤。復令無量無邊眾生安止住於八圣道中，作如是等大利益已，即便命終。尋時復有無量無邊百千諸人以種種供養，供養大悲比丘舍利，其所供養，悉如轉輪圣王之法。如是大眾種種供養大悲舍利亦復如是。大悲比丘命終之日，寶藏如來所有正法即於其日滅盡無余，彼諸菩薩以本愿故，生諸佛土，或生兜術、人中、龍中，或夜叉中，或阿修羅，生於種種畜生之中。
善男子！大悲比丘命終之後，以本愿故，南方去此十千佛土，有佛世界，名曰歡喜，彼中人民壽八十歲，集聚一切諸不善根，憙為殺害，安住諸惡，於諸眾生，無慈悲心，不孝父母，乃至不畏未來之世。大悲比丘以本愿故，生彼世界旃陀羅家，所受身體，長大端正，力勢剛強，威猛勇健，專念問答，辯才捷疾，如是諸事，悉勝於人，以強力勢逼捉諸人，作如是言：汝今若能受不盜戒，乃至遠離種種邪見，行正見者，當施汝命，給汝所須，資產之物令無所乏。若不受者，我今要當斷汝命根，然後乃去。爾時，諸人長跪叉手，作如是言：仁者今已為我調御，如仁所勑，我今授持，盡其壽命不復偷盜，乃至正見亦復如是。
爾時，強力旃陀羅往至王所，或大臣所，作如是言：我今困乏資產之具，所謂飲食、醫藥、衣服、臥具、香、華、金銀、錢貨、真珠、琉璃、珂貝、璧玉、珊瑚、虎珀、真寶、偽寶，若我得此種種物已，持施眾生。爾時，國王大臣即與種種所須之物，令其充足。時旃陀羅因其施故，安止此王及其大臣住九善中。爾時，人民增益壽命，滿五百歲，其王命終，諸大臣等以旃陀羅紹繼王位，因為作字，号功德力。
善男子！爾時，功德力王不久王一國土，復以力故，王二國土，如是不久，乃至得作轉輪圣王，王閻浮提，然後教化一切眾生安止，令住不殺生戒，乃至正見亦復如是。隨諸眾生心所志樂，勸化令住於三乘中。
爾時，功德力王教化閻浮提內無量眾生於十善道及三乘中已，於閻浮提內大聲唱言：若有乞求欲須食飲乃至欲得種種珍寶，悉來至此，我當給施。是時閻浮提內一切乞士聞是唱已，悉來集會。時功德力王種種隨意給施所須，皆令滿足。爾時，有一尼乾子，名曰灰音，往至王所而作是言：王今所作種種大施，以求無上正真之道，我今所須，王當與我，令得滿足，王於來世當熾然法燈。時王問言：卿何所須？彼人答言：我誦持咒術，欲得與彼阿修羅斗，怖其破壞，自得勝利，是故白王如是事耳。所可須者，未死之人皮之與眼。
爾時，大王聞是語已，如是思惟：我今得是無量勢力轉輪圣王，已得安止無量眾生住於十善及三乘中，復作無量無邊大施，此善知識欲令我以不堅牢身貿堅牢身。爾時，大王便作是言：汝今可生歡喜之心，我今以此凡夫肉眼布施於汝，以是緣故，令我來世得清凈慧眼。以歡喜心剝皮施汝，復以是緣，令我成阿耨多羅三藐三菩提已，得金色身。
善男子！爾時，功德力王以其右手挑取二目，施尼乾子，血流污面，而作是言：諸天、龍、神、乾闥婆、阿修羅、迦樓羅、緊那羅、摩睺羅伽、人非人等，若在虛空，若在地者，悉聽我言：我今所施，皆為無上菩提之道白凈涅盤，度諸眾生，於四流水，令得安止住於涅盤。復作是言：若我必定成阿耨多羅三藐三菩提者，雖作是事，所有命根不應斷壞，不失正命，不應生悔，令尼乾子所作咒術便得成就。復作是言：汝今可來剝取我皮。
善男子！時尼乾子即持利刀剝取王皮，卻後七日所作咒術悉得成就。爾時，大王於七日中，其命未終，不失正念，雖受是苦，乃至一念不生悔心。善男子！汝今當知爾時大悲菩薩者豈異人乎？莫作是觀，則我身是。於過去世寶藏佛所初發阿耨多羅三藐三菩提心，初發心已，勸化無量無邊眾生於阿耨多羅三藐三菩提。善男子！是我最初勇健精進。爾時，我以本愿力故，命終生於歡樂世界旃陀羅家，是我第二勇健精進。我生旃陀羅家教化眾生，於善法中，以自力勢乃至得作轉輪圣王，滅閻浮提斗諍穢濁，令得寂靜，增長壽命，是我初始舍於身皮及以眼目。善男子！我以愿故，於彼命終，復還來生歡喜世界旃陀羅家，乃至得作轉輪圣王，以大勢力安止眾生於善法中。於彼世界復得除滅怨賊斗諍穢濁之事，令諸眾生增益壽命，我於爾時始舍舌耳，於彼三千大千世界一一天下作如是等大利益已，以愿力故，精進堅牢，如是次第。復於如是一河沙等五濁惡世作大利益，安止眾生住於善法及三乘中，滅除怨賊斗諍穢濁。
善男子！其余他方清凈世界所有諸佛本行阿耨多羅三藐三菩提時，不說他過，不為他人說麤惡言，不以力勢示現恐怖，不勸眾生於聲聞乘、辟支佛乘，是故諸佛具滿成就阿耨多羅三藐三菩提已，得此清凈妙好世界，無諸罪名，無有受戒，耳終不聞麤惡之言，無不善聲，常聞法聲，離於一切不適意聲，於諸眾生而得自在，無有聲聞、辟支佛名。
善男子！我於河沙等大劫，如河沙等無佛國土五濁之世，以麤惡言斷命因緣，恐怖眾生，然後勸令安住善法及三乘中，是余業故，令得如是弊惡世界，以不善音唱滿世界，是故今得不善眾生充滿世界，說三乘法，如我本愿取佛世界，調伏眾生，其事如是，我已如說。精勤修集，行菩提道，是故今得種子相似佛之世界，如我本愿，今得如是。
善男子！今我略說往昔所行檀波羅蜜。我行檀波羅蜜時，過去諸菩薩行菩薩道時亦無有能行如是行，未來之世行菩薩道亦無有能行如是行。我為菩薩行檀波羅蜜時，唯除過去八善丈夫，第一菩薩名曰一地，得在此南方一切過患國成阿耨多羅三藐三菩提，号破煩惱光明如來、應、正遍知、明行足、善逝、世間解、無上士、調御丈夫、天人師、佛、世尊。人壽百歲，於中說法七日之後，入般涅盤。
第二菩薩名精進清凈，在此東方炎熾國土成阿耨多羅三藐三菩提，号曰功德如來、應、正遍知、明行足、善逝、世間解、無上士、調御丈夫、天人師、佛、世尊。人壽百歲，於中說法作佛事已，彼佛過一河沙等大劫已，入無上涅盤。其佛舍利，乃至今日，在無佛國作於佛事，如我無異。
第三菩薩名堅固華，於諸三昧勤行精進，以大力勢行於布施，於當來世過十河沙等大劫，在此北方歡樂世界成阿耨多羅三藐三菩提，号斷愛王如來、應、正遍知、明行足、善逝、世間解、無上士、調御丈夫、天人師、佛、世尊。
第四菩薩名曰慧熾攝取歡喜，過一大劫，在此西方可畏世界，人壽百歲，於中成阿耨多羅三藐三菩提，号日藏光明無垢尊王如來、應、正遍知、明行足、善逝、世間解、無上士、調御丈夫、天人師、佛、世尊。於今我前有二菩薩，一名日光，二名喜臂。未來之世過於無量無邊大劫，在此上方灰霧國土，劫名大亂，五濁惡世，多諸煩惱，人壽五十歲，日光菩薩以本愿故，於中成阿耨多羅三藐三菩提，号不思議日光明如來、應、正遍知、明行足、善逝、世間解、無上士、調御丈夫、天人師、佛、世尊。滿十歲中，具足佛事而般涅盤，即涅盤日，正法亦滅。其後十歲，空過無佛，人壽轉減，至三十歲，喜臂菩薩以本愿故，於中得成阿耨多羅三藐三菩提，号勝日光明如來、應、正遍知、明行足、善逝、世間解、無上士、調御丈夫、天人師、佛、世尊。彼佛世尊亦十歲中具足佛事而般涅盤，般涅盤已，以本愿故，正法住世滿七十歲時，二菩薩在於我前始得授阿耨多羅三藐三菩提記。以聞記故，心生歡喜，頭面敬禮。以歡喜故，上昇虛空高七多羅樹，叉手向佛，異口同音而說偈言：
如來光明，殊於日月，能於惡世，演大智慧。
調御自凈，無有垢穢，以妙論議，摧伏外道。
我無量劫，修無相定，以求無上，勝妙菩提。
供養諸佛，數如沙，而過去佛，不授我記。
世尊離欲，心得解脫，於黑闇世，善為佛事。
為諸失道，眾生說法，悉令得出，生死漂流。
我今所愿，於此自在，清凈佛法，出家修道。
解脫凈戒，如說而行，定心觀佛，如影隨行。
不為利養，但求正法，得聞法已，服甘露味。
是故世尊，與我授記，於未來世，得無上道。
善男子！其余二人故未發心，已發心者，一名日光，二名喜臂。先有四人，一名地得，二名精進凈，三名堅固華，四名慧熾攝取歡喜，合有八人，是六菩薩，我初勸其令發阿耨多羅三藐三菩提心。
善男子！汝今諦聽往昔因緣，過去無量阿僧只劫，爾時，此界名無垢須彌，人壽百歲，有佛出世，号香蓮華，般涅盤後，像法之中，我於爾時作大強力轉輪圣王，号難沮壞，王閻浮提，千子具足，我悉勸化令發阿耨多羅三藐三菩提心。其後尋於香蓮華佛像法之中出家修道，熾然增益佛之遺法，唯除六子不肯出家，發菩提心，我於爾時數數告言：卿等今者欲何所求？何以不發無上道心，出家修道？是時六子作如是言：不應出家。所以者何？若於末世像法出家，不能成就護持戒聚，離圣七財。以不護戒，沒於生死污泥之中，墮三惡道，不能得生天上人中。以是因緣，我等不能出家修道。
善男子！我復重問：卿等何以不發無上道心？六子答言：若能與我閻浮提者，然後我當發阿耨多羅三藐三菩提心。善男子！我聞是已，心生歡喜，作是思惟：我今已化閻浮提人，安置三歸，受八戒齋，住於三乘，我今當分此閻浮提以為六分，與此六子，令其得發無上道心，然後我當出家修道。思惟是已，如其所念，分閻浮提即為六分，賜與諸子，尋便出家。
爾時，六王各相違戾，不相承順，互相抄掠，攻伐斗諍，縛束枷鎖。爾時，一切閻浮提內苗稼不登，人民饑餓，水雨不時，諸樹枯悴，不生華實，藥草不生，人民禽獸及諸飛鳥悉皆饑餓，其身熾然，猶如火聚。
我於爾時復自思惟：我今應當自舍己身肌體血肉以施眾生，令其飽滿。作是念已，從其所住阿蘭若處至於人間中路，有山名水愛護，住是山上，復作是愿而說偈言：
如我自舍，所有身命，為大悲心，不求果報。
但為利益，諸天及人，愿作肉山，給施眾生。
我今所舍，妙色端嚴，不求帝釋，天魔梵王。
但為利益，未來人天，以此血肉，施諸眾生。
諸天龍神，人及非人，住山林者，今聽我言，
為諸眾生，我起大悲，自以血肉，而給施之。
善男子！我於爾時，作是愿已，諸天搔嬈，大地諸山、須彌大海皆六種動，人天大眾發聲悲號。爾時，我於水愛護山自投其身，以愿力故，即成肉山，高一由旬，縱廣正等亦一由旬。是時人民、飛鳥禽獸始於是時噉肉飲血，以本愿故，於夜中分增益廣大其身乃至高千由旬，縱廣正等亦千由旬，其邊自然而生人頭、發毛，眼、耳、鼻、口、唇、舌具足而有，彼諸頭中各各有聲而唱是言：諸眾生等，各各自恣，隨意取用，飲血噉肉，取頭、目、耳、鼻、唇、舌、齒等，皆令滿足。然後悉發阿耨多羅三藐三菩提心，或發聲聞、辟支佛心。卿等當知！如是之物，悉不可盡，食之易消，不夭壽命。有明智者，食肉飲血，取其頭、目、耳、鼻、舌者，或發聲聞、辟支佛乘，或發阿耨多羅三藐三菩提心，或求天上人中富樂，以本愿故，身無損減，乃至萬歲，閻浮提內人及鬼神、飛鳥禽獸皆悉充足，於萬歲中所施目如一河沙，所施血如四大海水，所舍肉如千須彌山，所舍舌如大鐵圍山，所舍耳如純陀羅山，所舍鼻如毗富羅山，所舍齒如耆闍崛山，所舍身皮猶如三千大千世界所有地等。
善男子！汝今當知！我於往昔萬歲之中所舍無量無邊阿僧只身，一壽命中，自以血肉給施如是無量無邊阿僧只眾生，悉令飽足，乃至一念不生悔心。我於爾時復作是言：若我必定成阿耨多羅三藐三菩提，所愿成就，得己利者，我今於此一閻浮提萬歲之中，自以血肉給施一切無量眾生，如是一河沙等萬歲，遍滿於此無垢須彌三千大千世界作血肉山，一一天下於萬歲中，自以血肉頭目耳等給施眾生，所謂天、龍、鬼神、人及非人、一切畜生，若在虛空及因地者，乃至餓鬼，悉令滿足，然後勸化安置，住於三乘法中。若遍於此一佛世界滿足眾生已，復至十方如一河沙等五濁惡世，復給血肉頭目耳等給施眾生，悉令充足。如是如一河沙等大劫之中為眾生故，自舍身命，以施眾生，若我所愿不成，不得己利者，即便欺誑十方世界無量無邊諸佛世尊，為諸眾生轉法輪者，必定不成阿耨多羅三藐三菩提，住於生死，畢竟不聞佛聲、法聲、比丘僧聲、波羅蜜聲、力無畏聲，乃至一切諸善根聲。若我不能成就舍身布施，充足諸眾生者，常墮阿鼻地獄。
善男子！我於往昔如是所愿，皆悉成就，於一一天下舍身血肉給施眾生，悉令飽滿。如是次第，遍滿十方如河沙等諸佛世界，舍身血肉給施眾生，悉令滿足。善男子！汝今當知！我於爾時，為檀波羅蜜舍身布施，如是次第，施於眼目，其聚滿此閻浮提內，高至忉利天。善男子！是名如來略說舍身檀波羅蜜。
復次，善男子！如是復過無量無邊阿僧只劫，爾時，此界轉名月電，亦五濁世。我於爾時作轉輪圣王，王閻浮提，号燈光明，亦教無量無邊阿僧只人安止住於諸善法中，亦如上說。作是事已，游在園林，觀看土地，見有一人身被束縛，我即問言：此何所犯？大臣白言：諸有田作所得谷麥應為六分，一分入官，是人不順王法，不肯輸送，是故被縛。我於爾時即勑令放，從今已後不須強取。大臣答言：是人民中，乃至無有一人生歡喜心，以義送之，今諸王子、後宮眷屬、貴人婇女，諸所資用飲食之具，一切皆從他邊強取，無有一人清凈心與。
我聞是已，心大憂愁，即自思惟：此閻浮提，當持與誰？爾時，我有五百諸子，先已令發無上道心，當分此地為五百分，等與諸子。我當出家，至阿蘭若處修諸仙法，學梵凈行。思惟是已，尋分此地為五百分，等與諸子，即便出家。至南海邊郁頭摩樹大林之中，食諸果子，漸漸修學，得五神通。
善男子！時閻浮提有五百商人，入於大海，欲采珍寶。有一商主，名曰滿月，此人先世福德緣故，得如所愿。至於寶渚，多取種種諸珍寶已，即欲發引，還閻浮提。爾時，海神高聲涕哭，多有諸龍心懷瞋恚，欲害商人。有一龍王，名曰馬堅，是大菩薩，以本愿故，生於龍中，起發悲心，救護諸商，令得安隱過於大海。至彼岸邊，龍王然後還本住處。爾時，復有大惡羅剎隨逐商人，如影隨形，欲為虐害，是惡羅剎即於其日放大惡風。時諸商人迷悶失道，生大怖畏，失聲號哭，稱喚諸天、摩醯首羅、水神、地神、火神、風神，復稱父母、妻子、眷屬，愿救濟我。
善男子！我於爾時以凈天耳聞其音聲，尋往其所，以柔耎音而慰撫之：莫生怖畏，當示汝道，令汝安隱還閻浮提。
善男子！我於爾時白疊縛臂，以油灌之，然以為炬，發真實言：我先以於郁頭摩林三十年中專精修行四無量心，為諸眾生食噉果子，勸化八萬四千諸龍、夜叉、神等不退轉於阿耨多羅三藐三菩提，以是善根因緣，今然此臂，為示道故，令是諸商安隱得還閻浮提中。然臂乃至七日七夜，此諸商人尋便安隱還閻浮提。
善男子！我於爾時復作善愿：若閻浮提無諸珍寶，若我必成阿耨多羅三藐三菩提，得己利者，當作商主，於一一天下七返雨寶。復入大海取如意珠，於一一天下復雨種種雜廁寶物。如是次第，遍此世界，乃至十方無量無邊阿僧只諸世界中亦復如是。
善男子！我於往昔諸所發愿，皆悉成就。如河沙等大劫中，常作無上薩薄之主，於河沙等五濁惡世雨種種珍寶，一日之中，七返雨之。如是利益無量眾生，悉令珍寶得滿足已，然後勸化安止，令住於三乘中。善男子！汝今當知！即是如來舍諸珍寶，為得諸相善根因緣。
復次，善男子！如是復過無量無邊阿僧只劫，此佛世界轉名為網，劫名知具足，其世五濁，人民壽命滿五萬歲。以本愿故，生閻浮提婆羅門家，字曰須香，讀誦外典闡陀章句。爾時，眾生多著常見，互共斗諍，起怨賊想，我於爾時以強力勢為諸眾生說五受陰猶如怨家，說十二入如空聚落，說十二緣其性生滅，開示分別阿那婆那，令其修學。復作是言：仁等今者可發無上菩提之心，所作善根應生回向。我於是時自然而得五通神仙。
爾時，復有無量無邊阿僧只人受我教故，悉得五通。復有無量無邊眾生遠離斗諍，滅除怨憎，出家入山，食果蓏子，晝夜修集四無量心。是劫欲盡，是諸人等各各分散，游閻浮提，教化眾生，令離斗諍，除滅怨憎，悉使寂靜。或有水旱、暴風、惡雨，皆令除滅，其地柔耎，五谷成熟，食噉滋味。以劫欲盡，眾生復為種種病苦之所纏惱。
善男子！我於爾時尋復思惟：若我不能除眾生病，我則不成阿耨多羅三藐三菩提，為諸眾生斷除煩惱。我今當以何等方便除眾生病？唯有聚集一切大眾、釋天、梵天、四天王等，及諸天仙、龍仙、人仙，問諸醫方，合集諸草，種種咒術，以療眾病。思惟是已，即以神力至釋天、梵天、四天大王及諸天神、龍、人仙所，作如是言：有毗陀山，愿諸仁等，皆共來集。
爾時，大眾聞是言已，皆悉集聚。既集聚已，皆共誦持毗陀咒術，以是力故，能卻一切諸惡鬼神，擁護眾生。復修醫方，能治痰癊、風寒、冷熱，以是因緣，令無量無邊阿僧只人離諸苦惱。
善男子！我於爾時復更作愿：若我已為此一天下無量眾生作智慧光，安止住於三乘法中，閉三惡門，通天人路，除諸病苦，令得歡喜。復次第為無量無邊阿僧只人作智慧光，乃至歡樂，以是善根因緣果報故，令我所愿皆得成就，逮得己利，如我已為此一天下無量無邊阿僧只人閉三惡道，通天人路，為諸病者請諸天、龍、神仙之人集毗羅山，修毗陀咒，令無量無邊阿僧只人悉得離病，受於快樂。如是遍滿此網世界，利益一切，在在處處無量眾生安住三乘，閉三惡道，通天人路。復為如是世界病者請諸天、龍、神仙之人集毗羅山，修毗陀咒，令此世界無量無邊阿僧只人悉得離病，受於快樂。如此世界，乃至十方如河沙五濁惡世亦復如是。
善男子！我於爾時在網世界，乃至十方如河沙五濁惡世，諸所作愿，皆得成就。善男子！汝今當知！即是如來為菩薩時增益智慧，修菩薩道，是名如來愛護三業善根種子。