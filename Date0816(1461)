過去如是如是，見在如是如是，未來如是如是。幸自可憐生，無端黄面老漢拈花瞬目，金色頭陀忍俊脱頤，不覺漏泄。一人傳虚，萬人傳實，何時而已哉！人根有利鈍，故機語有開歛。鍼砭藥餌，膏肓頓起。縱横展拓，太虚不痕。雖古人用過，時無古今。死路活行，死棋活著。觀照激發，如龍得水。故曰：言語載道之器，雖佛祖不得而廢也。七佛偈及西天此土三十三傳，枝出派别，莫知其幾。授受證據，洎夫抑揚示晦，見於傳燈。而多有載不盡者，往往散落。異時有賾藏主者，傍蒐廣採，僅得南泉而下二十二家示衆機語，厥後又得雲門、真淨、佛眼、佛照等數家，總曰古尊宿語。非止乎此也，據其所蒐採而言耳。夫古人得親故用親，行到故説到，其所説者，如國家兵器不得已而用之。從上爲人，只貴眼正，是豈末流刻楮畫花、雕蚶鏤蛤、瞎學者眼，所可同日語！
覺心居士出善女倫，秉烈丈夫志操，不爲富貴所障、世相所縻，著淨名衣，坐空生室，安住正受，動静提撕，是孰使之然哉？謂賾所編古尊宿語刊于閩中而板亦漫矣，兩浙叢林得之惟艱。勇捐己資，鋟梓流通。命禪衲精校重楷，不鄙索序。噫，亦異矣！昔月上女抗舍利弗，發明大湼槃；庵提遮對曼殊室利不生生不死死之義。達磨來震旦以後，其間善女等倫横機諸大老，發明向上者多矣。近世秦國計氏與夫空室道人，皆以鐘鼎家世而爲般若眷屬。今覺心則發揮古宿機語，以遺佛種，無二無二分，無别無斷故。
覺心魏氏，紹興丞相文節公孫，余文昌之室。先瑩住林庵，虚席，命慈林解無言者攝。解催請主庵人。覺心著語云：庵主只在庵中，爲甚麽不見？道有又無，道無却有。又不近，又不遠。舉頭鷂子過新羅，參得着，喫碗麪。餘偈語多有，皆不計較而得，則日用中無非禪悦法喜之樂矣，併見于此。時聖宋咸淳丁卯春清明日，江浙等處明州府阿育王山廣利禪寺住持沙門物初大觀序。
唐、宋諸碩師傳佛心宗，道大德備，室中垂示，勘辨學者，徵拈代别，皆有機語，流布寰中久矣。惟傳燈一書嘗賜入藏。諸師之語，傳燈不能備載者，有賾公藏主别集南泉、趙州、黄檗、臨濟、雲門、真淨、佛眼、東山二十餘家，總若干卷，題之曰古尊宿語，實有補於宗門。
南嶽大慧禪師，諱懷讓，金州人也。俗姓杜，於儀鳳二年四月八日降誕，感白氣，應於玄象，在安康之分。太史瞻見，遂奏聞高宗皇帝。帝乃問：何祥瑞？太史對曰：國之法器，不染世榮。帝傳敕金州太守韓偕親往存慰其家。家有三子，惟師最小。年始三歲，炳然殊異，性惟恩讓，父乃安名懷讓。至年十歲，惟樂佛書。時有三藏玄静過舍，見而奇之，告其父母曰：此子若出家，必獲上乘，廣度衆生。
至垂拱三年，方十五歲，辭親往荆州玉泉寺，依弘景律師出家。通天二年受戒，後習毗尼藏。一日自歎曰：夫出家者爲無爲法，天上人間無有勝者。時同學坦然知師志氣高邁，勸師同謁嵩山安禪師。安啓發之，乃直詣曹谿禮六祖。六祖問：什麽處來？師云：嵩山安和尚處來。祖云：什麽物與麽來？師無語。遂經八載，忽然有省。乃白祖云：某甲有箇會處。祖云：作麽生？師云：説似一物卽不中。祖云：還假修證也無？師云：修證卽不無，污染卽不得。祖云：祇此不污染是諸佛之護念，汝既如是，吾亦如是。西天二十七祖般若多羅讖汝曰：震旦雖闊無别路，要假兒孫脚下行。金鷄解御一粒粟，供養什邡羅漢僧。心裏能藏事，説向漢江濱，湖波探水月，將照二三人。祖云：先師有言：從吾向後勿傳此衣，但以法傳。若傳此衣，命如懸絲。惟示道化。聽吾偈曰：心地含諸種，普雨悉皆萌，頓悟華情已，菩提果自成。汝向後出一馬駒，踏殺天下人。應在汝心，不須速説。師侍奉一十五載。
唐先天二年，始往南嶽，居般若寺。示徒云：一切萬法，皆從心生。心無所生，法無能住。若達心地，所作無礙。非遇上根，宜慎辭哉！僧問：如鏡鑄像，像成後光歸何處？師云：如大德未出家時，相狀向什麽處去？僧云：成後爲什麽不鑑照？師云：雖然不鑑照，謾他一點不得。
馬祖居南嶽傳法院，獨處一庵，唯習坐禪，凡有來訪者都不顧。師往，彼亦不顧。師觀其神宇有異，遂憶六祖讖，乃多方而誘導之。一日將甎於庵前磨，馬祖亦不顧。時既久，乃問曰：作什麽？師云：磨作鏡。馬祖云：磨甎豈得成鏡！師云：磨甎既不成鏡，坐禪豈能成佛！祖乃離座云：如何卽是？師云：譬牛駕車，車若不行，打牛卽是？打車卽是？又云：汝學坐禪？爲學坐佛？若學坐禪，禪非坐卧。若學坐佛，佛非定相。於無住法，不應取捨。汝若坐佛，卽是殺佛。若執坐相，非達其理。馬祖聞斯示誨，豁然開悟，禮拜，問云：如何用心，卽合無相三昧？師云：汝學心地法門，如下種子。我説法要，譬彼天澤，汝緣合故，當見其道。馬祖云：道非色相，云何能見？師云：心地法眼能見乎道，無相三昧亦復然矣。祖云：有成壞否？師云：若以成壞聚散而見道者，非也。聽吾偈曰：心地含諸種，遇澤悉皆萌。三昧華無相，何壞復何成？馬祖一蒙開悟，心地超然。侍奉十秋，日益深奥。師入室弟子六人，各印可。曰：汝等六人同證吾身，各契其一。一人得吾眉，善威儀。一人得吾眼，善顧盼。一人得吾耳，善聽理。一人得吾鼻，善知氣。一人得吾舌，善談説。一人得吾心，善古今。後馬祖闡化於江西開元寺。師問衆曰：道一爲衆説法否？衆曰：已爲衆説法。師云：未見通箇消息來。遂遣一僧去，囑云：待伊上堂時，但問：作麽生？記取答話來。僧如教，囘舉似師：馬祖云：自從胡亂後，三十年不曾少鹽醬。師然之。
師天寶三年八月十一日示寂於南嶽。敕諡大慧禪師，最勝輪之塔，吏部侍郎歸登撰塔記。
馬祖大寂禪師，師諱道一，漢州什邡人也，俗姓馬氏，江西法嗣布於天下，時號馬祖焉。
問：如何是修道？師云：道不屬修。若言修得，修成還壞，卽同聲聞。若言不修，卽同凡夫。云：作何見解，卽得達道？云：自性本來具足，但於善惡事上不滯，唤作修道人。取善捨惡，觀空入定，卽屬造作。更若向外馳求，轉疏轉遠。但盡三界心量。一念妄想，卽是三界生死根本；但無一念，卽除生死根本，卽得法王無上珍寶。無量劫來，凡夫妄想，諂曲邪僞，我慢貢高，合爲一體。故經云：但以衆法合成此身。起時唯法起，滅時唯法滅。此法起時不言我起，滅時不言我滅。前念、後念、中念，念念不相待，念念寂滅，唤作海印三昧，攝一切法。如百千異流，同歸大海，都名海水。住於一味卽攝衆味，住於大海卽混諸流。如人在大海中浴，卽用一切水。所以聲聞悟迷，凡夫迷悟。聲聞不知聖心本無地位、因果、階級心量，妄想修因證果，住其空定，八萬劫二萬劫，雖卽已悟，却迷。諸菩薩觀如地獄苦，沉空滯寂，不見佛性。若是上根衆生，忽遇善知識指示，言下領會，更不歷於階級、地位，頓悟本性。故經云：凡夫有反覆心，而聲聞無也。對迷，説悟。本既無迷，悟亦不立。一切衆生從無量劫來，不出法性三昧，長在法性三昧中。著衣喫飯，言談祗對，六根運用，一切施爲，盡是法性。不解返源，隨名逐相，迷情妄起，造種種業。若能一念返照，全體聖心。汝等諸人，各達自心，莫記吾語。縱饒説得河沙道理，其心亦不增。總説不得，其心亦不減。説得亦是汝心，説不得亦是汝心。乃至分身放光現十八變，不如還我死灰來。淋過死灰無力，喻聲聞妄修因證果。未淋過死灰有力，喻菩薩道業純熟，諸惡不染。若説如來權教三藏，河沙劫説不可盡，猶如鈎鎖，亦不斷絶。若悟聖心，總無餘事。久立，珍重！
上堂，龐居士問：不與萬法爲侣者，是什麽人？師云：待汝一口噏盡西江水，卽向汝道。又問：不昧本來身，請師高著眼。師直下覷。士云：一等没弦琴，唯師彈得妙。師直上覷。士禮拜。師歸方丈，居士隨後。云：適來弄巧成拙。問：如何是佛？師云：卽心是佛。問：離四句，絶百非，請師直指西來意。師云：我今日無心情，汝去西堂問取智藏。僧至西堂問，西堂以手指頭云：我今日頭痛，不能爲汝説得，汝去問海兄。僧去問海兄，海兄云：我到者裏却不會。僧囘舉似師，師云：藏頭白，海頭黑。
師採藤次，見水潦便作放勢。水潦近前接，師卽便踏倒。水潦起來，呵呵大笑云：無量妙義，百千三昧，盡在一毛頭上識得根源去。
師令僧馳書與徑山欽和尚。書中畫一圓相，徑山纔開見，索筆於中著一點。後有僧舉似忠國師，國師云：欽師猶被馬師惑。
問：和尚爲甚麽説卽心卽佛？師曰：爲止小兒啼。曰：啼止時如何？師曰：非心非佛。曰：除此二種人來，如何指示？師曰：向伊道：不是物。曰：忽遇其中人來時如何？師曰：且教伊體會大道。問：如何是西來意？師曰：卽今是甚麽意？
師問僧：什麽處來？云：湖南來。師云：東湖水滿也未？云：未。師云：許多時雨水尚未滿。又問：如水無筋骨，能勝萬斛舟，此理如何？師曰：這裏無水亦無舟，説甚麽筋骨！
一夕，西堂、百丈、南泉隨侍翫月次。師問：正恁麽時如何？堂曰：正好供養。丈曰：正好修行。泉拂袖便行。師曰：經歸藏，禪歸海，唯有普願獨超物外。師問百丈：汝以何法示人？丈豎起拂子。師曰：祇這箇，爲當别有？丈抛下拂子。
僧問：如何得合道？師曰：我早不合道。問：如何是西來意？師便打曰：我若不打汝，諸方笑我也。
有小師耽源行脚囘，於師前畫一圓相，就上拜了立。師曰：汝莫欲作佛否？曰：某甲不解揑目。師曰：吾不如汝。小師不對。
有講僧來問曰：未審禪宗傳持何法？師却問曰：座主傳持何法？主曰：忝講得經論二十餘本。師曰：莫是師子兒否？主曰：不敢。師作嘘嘘聲。主曰：此是法。師曰：是甚麽法？主曰：師子出窟法。師乃默然。主曰：此亦是法。師曰：是甚麽法？主曰：師子在窟法。師曰：不出不入是甚麽法？主無對。遂辭出門。師召曰：座主！主囘首，師曰：是甚麽？主亦無對。師曰：這鈍根阿師。
洪州廉使問曰：喫酒肉卽是，不喫卽是？師曰：若喫是中丞禄，不喫是中丞福。
師入室弟子一百二十九人，各爲一方宗主，轉化無窮。師於貞元四年正月中，登建昌石門山，於林中經行，見洞壑平坦。謂侍者曰：吾之朽質，當於來月歸兹地矣。言訖而囘，既而示疾。院主問：和尚近日尊候如何？師曰：日面佛，月面佛。二月一日沐浴，跏趺入滅。元和中，諡大寂禪師，塔名大莊嚴。
百丈懷海禪師，福州長樂人也。師參馬大師爲侍者，檀越每送齋飯來，師纔揭開盤蓋，馬大師拈起一片胡餅示衆云：是甚麽？每日如此。師經三年，一日隨侍馬祖路行次，聞野鴨聲。馬祖云：什麽聲？師云：野鴨聲。良久馬祖云：適來聲向什麽處去？師云：飛過去。馬祖囘頭將師鼻便搊，師作痛聲。馬祖云：又道飛過去！師於言下有省。卻歸侍者寮，哀哀大哭。同事問曰：汝憶父母耶？師曰：無。曰：被人駡耶？師曰：無。曰：哭作甚麽？師曰：我鼻孔被大師搊得痛不徹。同事曰：有甚因緣不契？師曰：汝問取和尚去。同事問大師曰：海侍者有何因緣不契，在寮中哭。告和尚爲某甲説。大師曰：是伊會也，汝自問取他。同事歸寮曰：和尚道汝會也，教我自問汝。師乃呵呵大笑。同事曰：適來哭，如今爲甚卻笑？師曰：適來哭，如今笑。同事罔然。明日，馬祖昇堂，纔坐，師出來卷卻簟。馬祖便下座。師隨至方丈。馬祖云：適來要舉轉因緣，你爲什麽卷卻簟？師曰：爲某甲鼻頭痛。馬祖云：你什麽處去來？師云：昨日偶有出入，不及參隨。馬祖喝一喝，師便出去。
馬祖一日問師：什麽處來？師云：山後來。祖云：還逢著一人麽？師云：不逢著。祖云：爲什麽不逢著？師云：若逢著，卽舉似和尚。祖云：什麽處得者箇消息來？師云：某甲罪過。祖云：却是老僧罪過。師再參馬祖，祖豎起拂子。師云：卽此用，離此用？祖挂拂子於舊處。良久，祖云：你已後開兩片皮，將何爲人？師遂取拂子豎起。祖云：卽此用，離此用？師亦挂拂子於舊處。祖便喝。師直得三日耳聾。後住洪州大雄山，以居處巖巒峻極，故號百丈。既處之未朞月，參玄之賓，四方麏至。潙山、黄檗當其首。
一日師謂衆曰：佛法不是小事，老僧昔被馬大師一喝，直得三日耳聾。黄檗聞舉，不覺吐舌。師曰：子已後莫承嗣馬祖去麽？檗曰：不然。今日因和尚舉，得見馬祖大機大用。然且不識馬祖，若嗣馬祖，已後喪我兒孫。師曰：如是，如是。見與師齊，減師半德。見過於師，方堪傳授。子甚有超師之見。檗便禮拜。因僧問西堂：有問有答卽且置，無問無答時如何？堂曰：怕爛卻那。師聞舉乃曰：從來疑這箇老兄。曰：請和尚道。師曰：一合相不可得。師謂衆曰：有一人長不喫飯不道饑，有一人終日喫飯不道飽。衆無對。雲巖問：和尚每日區區爲阿誰？師曰：有一人要。巖曰：因甚麽不教伊自作？師曰：他無家活。
僧問：抱璞投師，請師一決。師云：昨夜南山虎咬大蟲。云：不繆真詮，爲甚麽不垂方便？師云：掩耳偷鈴漢。云：不得中郎鑑，還同野舍薪。師便打。僧云：蒼天！蒼天！師云：得與麽多口。云：罕遇知音。拂袖便出。師云：百丈今日輸卻一半。佛鑑云：雖得一場榮，刖却一雙足。至晚，侍者問：和尚被這僧不肯了便休。師便打。者云：蒼天！蒼天！師云：罕遇知音。者作禮。師云：一狀領過。
有一僧哭入法堂。師云：作什麽？僧云：父母俱喪，請師揀日。師云：明日一時埋卻。問：如何是奇特事？師云：獨坐大雄峯。僧禮拜，師便打。西堂問師：你向後作麽生開示於人？師以手卷舒兩邊。堂云：更作麽生？師以手點頭三下。
上堂云：靈光獨耀，迥脱根塵。體露真常，不拘文字。心性無染，本自圓成。但離妄緣，卽如如佛。問：依經解義，三世佛冤。離經一字，如同魔説時如何？師云：固守動静，三世佛冤。此外别求，如同魔説。馬祖令人馳書并醬三甕與師，師令排向法堂前。乃上堂。衆纔集，師以拄杖指醬甕云：道得卽不打破，道不得卽打破。衆無語。師便打破，歸方丈。
上堂，衆纔集，師以拄杖趁下。却召大衆，大衆囘頭。師云：是什麽？潙山問仰山：百丈再參馬祖豎拂因緣，此二尊宿意旨如何？仰山云：此是顯大機大用。潙山云：馬祖出八十四人善知識，幾人得大機？幾人得大用？仰山云：百丈得大機，黄檗得大用。餘者盡是唱道之師。潙山云：如是，如是。
師因普請開田囘，問：運闍黎開田不易。檗云：衆僧作務。師云：有煩道用。檗云：争敢辭勞！師云：開得多少田？檗作鋤田勢。師便喝。檗掩耳而出。師問黄檗：甚處來？檗云：山下採菌子來。師云：山下有一虎子，汝還見麽？檗便作虎聲。師於腰下取斧作斫勢。檗約住便掌。師至晚上堂云：大衆，山下有一虎子，汝等諸人出入好看。老僧今朝親遭一口。後潙山問仰山云：黄檗虎話作麽生？仰山云：和尚如何？潙山云：百丈當時便合一斧斫殺，因什麽到如此？仰山云：不然。潙山云：子又作麽生？仰山云：不唯騎虎頭，亦解把虎尾。潙山云：寂子甚有險崖之句。
師每日上堂，常有一老人聽法，隨衆散去。一日不去，師乃問：立者何人？老人云：某甲於過去迦葉佛時曾住此山，有學人問：大修行底人還落因果也無？對云：不落因果。墮在野狐身。今請和尚代一轉語。師云：汝但問。老人便問：大修行底人，還落因果也無？師云：不昧因果。老人於言下大悟，告辭師云：某甲已免野狐身，住在山後。乞依亡僧燒送。師令維那白槌告衆：齋後普請送亡僧。
大衆不能詳。至晚參，師舉前因緣次。黄檗便問：古人錯對一轉語，落在野狐身。今人轉轉不錯，是如何？師云：近前來！向汝道。黄檗近前，打師一掌。師云：將謂胡鬚赤，更有赤鬚胡。時潙山在會下作典座，司馬頭陀舉野狐話問典座：作麽生？典座以手撼門扇三下。司馬云：太粗生。典座云：佛法不是者箇道理。後潙山舉黄檗問野狐話問仰山，仰山云：黄檗常用此機。潙山云：汝道天生得，從人得？仰山云：亦是禀受師承，亦是自宗通。潙山云：如是，如是。
黄檗問：從上古人，以何法施人？師良久。黄檗云：後代兒孫將何傳授？師云：將謂你者漢是箇人。便歸方丈。
師與潙山作務次，師問：有火也無？潙山云：有。師云：在什麽處？潙山把一莖柴吹過與師。師接云：如蟲蝕木。因普請鋤地次，有僧聞皷聲，舉起鋤頭大笑歸去。師云：俊哉！此是觀音入理之門。後唤其僧問：你今日見甚道理？云：某甲早辰未喫粥，聞皷聲歸喫飯。師呵呵大笑。問：如何是佛？師云：汝是阿誰？云：某甲。師云：汝識某甲否？云：分明箇。師豎起拂子問：汝見拂子否？云：見。師更不管。師令僧去章敬處，見伊上堂説法，你便展開坐具，禮拜起，將一隻鞋以袖拂却上塵，倒頭覆下。其僧到章敬，一依師旨。章敬云：老僧罪過。
夫語須辯緇素，須識總别語，須識了義、不了義教語。了義教辯清，不了義教辯濁。説穢法邊垢揀凡，説淨法邊垢揀聖。從九部教説，向前衆生無眼，須假人雕琢。若於聾俗人前説，直須教渠出家、持戒、修禪、學慧。若是過量俗人，亦不得向他與麽説，如維摩詰傅大士等類。若於沙門前説，他沙門已受白四羯磨訖，具足全是戒定慧力，更向他與麽説，名非時語。説不應時，亦名綺語。若是沙門，須説淨法邊垢，須説離有無等法，離一切修證，亦離於離。若於沙門中剥除習染，沙門除貪瞋病不去，亦名聾俗，亦須教渠修禪、學慧。若是二乘僧，他歇得貪瞋病去盡，依住無貪將爲是，是無色界，是障佛光明，是出佛身血，亦須教渠修禪、學慧。
須辯清濁語。濁法者，貪瞋愛取等多名也。清法者，菩提湼槃解脱等多名也。祇如今鑑覺，但於清濁兩流凡聖等法、色聲香味觸法、世間出世間法，都不得有纖毫愛取。既不愛取，依住不愛取將爲是，是初善，是住調伏心，是聲聞人，是戀筏不捨人，是二乘道，是禪那果。既不愛取，亦不依住不愛取，是中善，是半字教，猶是無色界，免墮二乘道，免墮魔民道，猶是禪那病，是菩薩縛。既不依住不愛取，亦不作不依住知解，是後善，是滿字教，免墮無色界，免墮禪那病，免墮菩薩乘，免墮魔王位。爲智障地障行障，故見自己佛性，如夜見色。如云佛地斷二愚：一，微細所知愚；二，極微細所知愚。故云：有大智人，破塵出經卷，若透得三句過，不被三段管。教家舉喻，如鹿三跳出網，唤作纏外佛，無物拘繫得渠，是屬然燈後佛，是最上乘，是上上智，是佛道上立此人，是佛有佛性，是導師，是使得無所礙風，是無礙慧。於後能使得因果福智自由，是作車運載因果。處於生，不被生之所留。處於死，不被死之所礙。處於五陰，如門開，不被五陰礙。去住自由，出入無難。若能與麽，不論階梯勝劣乃至蟻子之身，但能與麽，盡是淨妙國土，不可思議。此猶是解縛語。
彼自無瘡，勿傷之也。佛瘡菩薩等瘡，但説有無等法，盡是傷也。有無管一切法，十地是濁流河，衆作清流，説豎清相，説濁過患。向前十大弟子，舍利弗、富樓那、正信阿難、邪信善星等，箇箇有牓樣，箇箇有則候，一一被導師説破，不是四禪八定、阿羅漢等，住定八萬劫，他是依執所行，被淨法酒醉故。聲聞人聞佛法，不能發無上道心，所以斷善根人無佛性。教云唤作解脱深坑，可畏之處，一念心退墮地獄，猶如箭射。亦不得一向説退，亦不得一向説不退。祇如文殊、觀音、勢至等却來須陁洹地，同類誘引，不得言他退。當與麽時，祇唤作須陁洹人。祇如今鑑覺，但不被一切有無諸法管，透三句及一切逆順境得過，聞百千萬億佛出世間，如不聞相似。亦不依住不聞，亦不作不依住知解。説他者箇人退不得，量數管他不著，是佛常住世間，而不染世法。説佛轉法輪退，亦是謗佛法僧。説佛不轉法輪不退，亦是謗佛法僧。肇云：菩提之道，不可圖度。高而無上，廣不可極。淵而無下，深不可測。語也垛生招箭，言鑑覺猶不是。從濁辯清，許説如今鑑覺是。除鑑覺外别有，盡是魔説。若守住如今鑑覺，亦同魔説，亦名自然外道。説如今鑑覺是自己佛，是尺寸語，是圖度語，似野干鳴，猶屬黐膠門。本來不認自知自覺是自己佛，向外馳求覓佛。假善知識説出自知自覺作藥，治箇向外馳求病。既不向外馳求，病瘥須除藥。若執住自知自覺，是禪那病，是徹底聲聞。如水成冰，全冰是水，救渴難望。亦云必死之病，世醫拱手。無始不是佛，莫作佛解。佛是衆生邊藥，無病不要喫，藥病俱消。喻如清水，佛似甘草和水，亦如蜜和水，極是甘美。若同清水邊數則不著。不是無，是本有。亦云此理是諸人本有。諸佛菩薩唤作示珠人，從來不是箇物。不用知渠解渠，不用是渠非渠。但割斷兩頭句，割斷有句不有句，割斷無句不無句。兩頭迹不現，兩頭提汝不著，量數管汝不得。不是欠少，不是具足。非凡非聖，非明非暗。不是有知，不是無知。不是繫縛，不是解脱。不是一切名目。何以不是？實語，若爲雕琢虚空作得佛相貌？若爲説道虚空是青黄赤白作得？如云法無有比，無可喻故。法身無爲，不墮諸數。故云聖體無名，不可説。如實理空門難湊，喻如太末蟲處處能泊，唯不能泊於火燄之上。衆生亦爾，處處能緣，唯不能緣於般若之上。參善知識，求覓一知一解，是善知識魔，生語見故。若發四弘誓願，願度一切衆生盡，然後我始成佛，是菩薩法智魔，誓願不相捨故。若持齋戒修禪學慧，是有漏善根，縱然坐道場示現成等正覺，度恒沙數人盡，證辟支佛果，是善根魔，起貪著故。若於諸法都無貪染，神理獨存，住甚深禪定，更不昇進，是三昧魔，久躭翫故。至上湼槃離欲寂静，是魔業。若智慧脱若干魔網不去，縱解百本圍陁經盡，是地獄滓，若覓如佛相似，無有是處。如今聞説，不著一切善惡有無等法，卽爲墮空，不知棄本逐末却是墮空也。求佛求菩提及一切有無等法，是棄本逐末。祇如今粗食助命，補破遮寒，渴則掬水喫，餘外但是一切有無等法都無纖毫繫念，此人漸有輕明分。善知識不執有不執無，脱得十句魔語出，語不繫縛人，所有言説，不自稱師説。如谷響言滿天下，無口過，堪依止。若道我能説能解，説我是和尚，汝是弟子，者箇同於魔説。無端説道目擊道存，是佛不是佛，是菩提湼槃解脱等；無端説一知一解，見舉一手豎一指，云是禪是道，者箇語繫縛人。未有住時祇是重增比丘繩索。縱然不説，亦有口過。寧作心師，不師於心。不了義教，有人天師，有導師；了義教中，不爲人天師，不師於法。未能依得玄鑑，且依得了義教，猶有相親分。若是不了義教，祇合聾俗人前説。祇如今但不依住一切有無諸法，亦不住無依住，亦不作不依住知解，是名大善知識。亦云唯佛一人是大善知識，爲無兩人。餘者盡名外道，亦名魔説。如今祇是説破兩頭句，一切有無境法但莫貪染，及解縛之事，無别語句教人。若道别有語句教人，别有法與人者，此名外道，亦名魔説。
須識了義教不了義教語，須識遮語不遮語，須識生死語，須識藥病語，須識逆順喻語，須識總别語。説道修行得佛，有修有證，是心是佛，卽心卽佛，是佛説，是不了義教語，是不遮語，是總語，是升合擔語，是揀穢法邊語，是順喻語，是死語，是凡夫前語。不許修行得佛，無修無證，非心非佛，佛亦是佛説，是了義教語，是遮語，是别語，是百石擔語，是三乘教外語，是逆喻語，是揀淨法邊語，是生語，是地位人前語。從須陁洹向上，直至十地，但有語句，盡屬法塵垢。但有語句，盡屬煩惱邊收。但有語句，盡屬不了義教。了義教是持，不了義教是犯。佛地無持犯，了義不了義教盡不許也。從苗辯地，從濁辯清。祇如今鑑覺，若從清邊數，鑑覺亦不是清，不鑑覺亦不是清，亦不是不清。亦不是聖，亦不是不聖，亦不是見水濁説水濁過患。水若清，都無可説，説却濁他水。若有無問之問，亦有無説之説。佛不爲佛説法，平等真如法界無佛，不度衆生。佛不住佛，名真福田。
須辯主客語。貪染一切有無境法，被一切有無境惑亂，自心是魔王，照用屬魔民。祇如今鑑覺，但不依住一切有無諸法、世間出世間法，亦不作不住知解，亦不依住無知解。自心是佛，照用屬菩薩心。心是主宰，照用屬客塵。如波説水，照萬像以無功。若能寂照不自玄旨，自然貫串於古今。如云：神無照功，至功常存。能一切處爲導師，衆生性識他，爲未曾踏佛階梯，是黐膠性。多時黏著有無諸法，乍喫玄旨藥不得，乍聞格外語他信不及。所以菩提樹下四十九日默然，思惟智慧，冥朦難説，無可比喻。説衆生有佛性，亦謗佛法僧，説衆生無佛性，亦謗佛法僧。若言有佛性，名執著謗。若言無佛性，名虚妄謗。如云：説佛性有，則增益謗。説佛性無，則損減謗。説佛性亦有亦無，則相違謗。説佛性非有非無，則戲論謗。始欲不説，衆生無解脱之期；始欲説之，衆生又隨語生解，益少損多。故云：我寧不説法，疾入於湼槃。向後返尋，過去諸佛皆説三乘之法。向後假説假立名字。本不是佛，向渠説是佛。本不是菩提，向渠説是菩提湼槃解脱等。知渠擔百石擔不起，且與渠一升一合擔。知渠難信了義教，且與渠説不了義教。且得善法流行，亦勝於惡法。善果限滿，惡果便到。得佛則有衆生到，得湼槃則有生死到，得明則有暗到，但是有漏因果翻覆，無有不相酬獻者。若欲免見翻覆之事，但割斷兩頭句。量數管不著，不佛不衆生，不親不疏，不高不下，不平不等，不去不來。但不著文字，隔渠兩頭，捉汝不得，免苦樂相形，免明暗相酬。實理，真實亦不真實，虚妄亦不虚妄，不是量數物，喻如虚空不可修治。若心有少許作解，卽被量數管著。亦如卦兆被金木水火土管，亦如黐膠五處俱黏。魔王捉得，自在還家。夫教語皆三句相連，初、中、後善。初直須教渠發善心，中破善心，後始名好善。菩薩卽非菩薩，是名菩薩法，非法非非法，總與麽也。若祇説一句，令衆生入地獄。若三句一時説，渠自入地獄，不干教主事。説到如今鑑覺是自己佛，是初善。不守住如今鑑覺，是中善。亦不作不守住知解，是後善。如前屬然燈後佛，祇是不凡亦不聖。莫錯説！佛非凡非聖。此土初祖云：無能無聖爲佛聖。若言佛聖者，亦非九品精靈龍畜等類，及釋梵已來，皆能通變。上品精靈，亦知今古百劫時事，豈得是佛！如阿修羅王身極長大，敵兩倍須彌山，與帝釋戰時，知力不如，領百萬兵衆入藕絲孔裏藏。通變辯才不少，他且不是佛教語，節級、奢緩、陞降不同。未悟未解時，名貪瞋。悟了，唤作佛慧。故云：不異舊時人，祇異舊時行履處。
問：斬草伐木，掘地墾土，爲有罪報相否？師云：不得定言有罪，亦不得定言無罪。有罪無罪，事在當人。若貪染一切有無等法，有取捨心在，透三句不過，此人定言有罪。若透三句外，心如虚空，亦莫作虚空想，此人定言無罪。又云：罪若作了，道不見有罪，無有是處。若不作罪，道有罪，亦無有是處。如律中本迷煞人，及轉相煞，尚不得煞罪。何況禪宗下相承，心如虚空，不停留一物，亦無虚空相，將罪何處安著？亦云禪道不用修，但莫污染。亦云但融冶表裏心盡卽得。亦云但約照境，祇如今照一切有無等法，都無貪取，亦莫取著。亦云合與麽學，學似浣垢衣，衣是本有，垢是外來，聞説一切有無聲色如垢膩，都莫將心湊泊。菩提樹下三十二相、八十種好，屬色；十二分教，屬聲。祇如今截斷一切有無聲色流過，心如虚空相似。合與麽學，如救頭然始得。臨命終時尋舊熟路行尚不徹。到與麽時，新調始學，無有得期。臨終之時，盡是勝境現前，隨心所愛，重處先受。祇如今不作惡事，當此之時，亦無惡境，縱有惡境，亦變成好境。若怕臨終之時慞狂不得自由，卽須如今便自由始得。祇如今於一一境法都無愛染，亦莫依住知解，便是自由人。如今是因，臨終是果，果業已現，如何怕得！怕是古今。古若有今，今亦有古，古若有佛，今亦有佛。如今若得，直至未來際得。祇如今一念一念不被一切有無等法管，自古自今，佛祇是人，人祇是佛。亦是三昧定。不用將定入定，不用將禪想禪，不用將佛覓佛。如云：法不求法，法不得法，法不行法，法不見法，自然得法。不以得更得。所以菩薩應如是正念於法，磬然獨存，亦無知獨存之法智。性自如如，非因所置。亦名體結，亦名體集，不是智知，不是識識。絶思量處，凝寂體盡，忖度永亡。如海大流盡，波浪不復生。亦云如大海水，無風匝匝之波，忽知匝匝之波。此是細中之粗。亡知於知，還如細中之細，是佛境界。從此初知，名三昧之頂，亦名三昧王，亦名爾燄智。出生一切諸三昧，灌一切諸法王子頂，於一切色聲香味觸法刹土成等正覺，内外通達，悉無有閡。一色一塵，一佛一色，一切佛一切色，一切塵一切佛，一切色聲香味觸法，亦復如是。一一徧滿一切刹土，此是細中之粗，是善境界，是一切上流。知覺聞見，亦是一切上流。出生入死，度一切有無等，是上流。所説亦是上流。湼槃是無上道，是無等等呪，是第一之説。於諸説中最爲甚深，無人能到。諸佛護念，猶如清波，能説一切水清濁深流廣大之用。諸佛護念，行住坐卧，若能如是，我時爲現清淨光明身。又云：如汝自等語等，我亦如然。一佛刹聲、一佛刹香、一佛刹味、一佛刹觸、一佛刹事，悉皆如是。從此上至蓮華藏世界，縱廣總皆如是。若守初知爲解，名頂結，亦名墮頂結，是一切塵勞之根本自生知見，無繩自縛，所知故繫。世有二十五，又散一切諸煩惱門縛著於他。此初知，二乘見之，名爲爾燄識，亦名微細煩惱。便卽斷除，既得除已，名爲囘神住空窟，亦名三昧酒所醉，亦名解脱魔所縛。世界成壞，定力所持，漏向别國土，都不覺知，亦名解脱深坑。可畏之處，菩薩悉皆遠離，亦云失脚作轉輪王。令四天下人一日行十善，此福智猶不能算。自己鑑覺名王，緣念著有無諸法，名轉輪王。祇如今於藏腑中都不納一切有無等法，離四句外，名空空，名不死藥。爲唤前王，名不死藥。雖云不死藥，與王共服，亦非二物，亦非一物。若作一二解，亦名轉輪王。祇如今有人以福智四事供養四百萬億阿僧祇世界，六趣四生隨其所欲。滿八十年已後作是念，然此衆生皆已衰老。我當以佛法而訓導之，令得須陀洹果，乃至阿羅漢道。如是施主，但施衆生一切樂，具功德尚自無量，何況令得須陁洹果，乃至阿羅漢道。功德無量無邊，猶不如第五十人聞經隨喜功德。報恩經云：摩耶夫人生五百太子，盡得辟支佛果。而皆滅度，各各起塔供養，一一禮拜。歎言：不如生於一子，得無上菩提，省我心力！祇如今於百千萬衆中有一人得者，價直三千大千世界。所以常勸衆人須玄解自理。自理若玄，使得福智，如貴使賤，亦如無住車。若守此作解，名髻中珠，亦名有價寶珠，亦名運糞入。若不守此爲解，如王髻中明珠與之，亦名無價大寶，亦名運糞出。佛直是纏外人，却來纏内。與麽作佛？直是生死那邊人，直是玄絶那邊人，却來向者岸。與麽作佛？人及獼猴，俱不能行。人喻十地菩薩，獼猴喻凡夫。讀經看教，求一切知解，不是一向不許。解得三乘教，善得瓔珞莊嚴，具得三十二相窟宅，覓佛卽不得。教云：貪著小乘三藏學者，猶不許親近，何況自爲是破戒比丘、名字羅漢。湼槃經中被配入十六惡律儀中，同於畋獵漁捕爲利養故殺害。大乗、方等猶如甘露，亦如毒藥。消得去如甘露，消不去如毒藥。讀經看教，若不解他生死語，決定透他義句不過，莫讀最第一。亦云須看教，亦須參善知識，第一須自有眼，須辯他生死語始得。若辯白不得，決定透不過，祇是重增比丘繩索。所以教學玄旨人，不遣讀文字。如云：説體不説相，説義不説文，如是説者，名真説。若説文字，皆是誹謗，是名邪説。菩薩若説，當如法説，亦名真説。當令衆生持心不持事，持行不持法，説人不説字，説義不説文。説道欲界無禪，亦是帶一隻眼人語。既云欲界無禪，憑何得至色界？先因地上習二種定，然後得至初禪、有想定、無想定。有想定，生色界四禪等天。無想定，生無色界四空等天。欲界灼然無禪，禪是色界。問：如今説此土有禪，如何？師云：不動不禪，是如來禪，離生禪想。問：如何是有情無佛性，無情有佛性？師云：從人至佛是聖情執，從人至地獄是凡情執。祇如今但於凡聖二境有染愛心，是名有情無佛性。祇如今但於凡聖二境及一切有無諸法都無取捨心，亦無無取捨知解，是名無情有佛性。祇是無其情繫，故名無情，不同木石太虚黄華翠竹之無情，將爲有佛性。若言有者，何故經中不見受記而得成佛者？祇如今鑑覺，但不被有情改變，喻如翠竹。無不應機，無不知時，喻如黄華。又云：若踏佛階梯，無情有佛性。若未踏佛階梯，有情無佛性。
百丈大智禪師。僧問：大通智勝佛，十劫坐道場，佛法不現前，不得成佛道。如何？師云：劫者滯也，亦云住也。住一善，滯於十善。西國云佛，此土云覺，自己鑒覺。滯著於善，善根人無佛性。故云：佛法不現前，不得成佛道。觸惡住惡，名衆生覺。觸善住善，名聲聞覺。不住善惡二邊，不依住將爲是者，名二乘覺，亦名辟支佛覺。既不依住善惡二邊，亦不作不依住知解，名菩薩覺。既不依住，亦不作無依住知解，始得名爲佛覺。如云：佛不住佛，名真福田。若於千萬人中，忽有一人得者，名無價寶。能於一切處爲導師，無佛處云是佛，無法處云是法，無僧處云是僧，名轉大法輪。
問：從上祖宗，皆有密語遞相傳授。如何？師云：無有密語。如來無有祕密藏。祇如今鑑覺，語言分明，覓形相了不可得，是密語。從須陁洹向上，直至十地，但有語句，盡屬法之塵垢；但有語句，盡屬煩惱邊收；但有語句，盡屬不了義教；但有語句，盡不許也。了義教俱非也，更討什麽密語？
問：空生大覺中，如海一漚發。如何？師云：空喻於漚，海喻於性。自己靈覺之性過於虚空，故云空生大覺中，如海一漚發。問：伐林莫伐樹，如何？師云：林者喻於心，樹者喻於身。因説林故生怖，故云伐林莫伐樹。
問：語也垛生招箭。言既垛生，不得無患。患累既同，緇素何辯？師云：但却發箭途中相拄，如其相差，必有所傷。谷中尋響，累劫無形。響在口邊，得失在於來問。却問所歸，還被於箭。亦如知幻不是幻。三祖云：不識玄旨，徒勞念静。亦云認物爲見。如持瓦礫，用將何爲？若言不見，木石何殊？是故見與不見，二俱有失。舉一例諸。問：本無煩惱三十二相，如何？師云：是佛邊事，本有煩惱，今有三十二相，祇如今凡情是。問：無邊身菩薩，不見如來頂相，如何？師云：爲作有邊見無邊見，所以不見如來頂相。祇如今都無一切有無等見，亦無無見，是名頂相現。
問：如今沙門，盡言我依佛教，學一經一論、一禪一律、一知一解，合受檀越四事供養，爲消得否？師云：但約如今照用，一聲一色，一香一味，於一切有無諸法，一一境上，都無纖塵取染，亦不依住無取染，亦無不依住知解，者箇人日食萬兩黄金，亦能消得。祇如今照一切有無等法，於六根門頭刮削併當貪愛，有纖毫治不去，乃至乞施主一粒米、一縷線，箇箇披毛戴角，牽犂負重，一一須償他始得。爲不依佛，佛是無著人，無求人，無依人，如今波波貪覓佛，盡皆背也。故云：久親近於佛，不識於佛性，唯觀救世者，輪迴六趣中。久乃見佛者，爲説佛難值。文殊是七佛祖師，亦云是娑婆世界第一主首菩薩。無端作見佛想聞法想，被佛威神力故，猶降二鐵圍山。不是不解，特與諸學人作標則，令諸後學人莫作與麽見聞。但無一切有無等法、有無等見，一一箇箇透過三句外，是名如意寶，是名寶華承足。若作佛見法見，但是一切有無等見，名眼翳，見所見故。亦名見纏，亦名見蓋，亦名見孽。祇如今念念及一切見聞覺知，及一切塵垢祛得盡，但是一塵一色總是一佛，但起一念總是一佛。三世五陰，念念誰知其數！是名佛。𨵩塞虚空，是名分身佛，是名寶塔。是以常歎言：嗟！見今日所依之命，依一顆米一莖菜，餉時不得食飢死，不得水渴死，不得火寒死。欠一日不生，欠一日不死，被四大把定。不如先達者入火不燒，入水不溺。倘要燒便燒，要溺便溺，要生卽生，要死卽死，去住自由，者箇人有自由分。心若不亂，不用求佛求菩提湼槃。若著佛求，屬貪，貪變成病，故云佛病最難治。謗佛毁法，乃可取食。食者是自己靈覺性、無漏飯、解脱食。此語治十地菩薩病，是從初至十地也。祇如今但有一切求心，盡名破戒比丘、名字羅漢，盡名野干，灼然銷他，供養不得。祇如今聞聲如響等，齅香如風等，離一切有無等法，亦不住於離，亦無不住知解，此人一切罪垢不能相累，爲求無上菩提湼槃故。名出家猶是邪願，況乎世間諍論，覓勝負，説我能我解！貪一門徒，愛一弟子，戀一住處，結一檀越，一衣一食，一名一利，又言我得一切無閡，祇是自誑。祇如今能於自己五陰不爲其主，被人割截，節節支解，都無怨吝之心，亦不煩惱。乃至自己弟子被人鞭打，從頭至足。如上一一等事，都無一念生彼我心，猶依住無一念將爲是，此名法塵垢，十地之人脱不去，流入生死河。所以常勸衆人，須懼法塵煩惱如懼三塗，乃有獨立分。假使有一法過於湼槃者，亦無少許生珍重想，此人步步是佛，不假脚踏蓮華，分身百億。祇如今於一切有無等法，有纖毫愛染心，縱然脚踏蓮華，亦同魔作。若執本清淨、本解脱，自是佛、自是禪道解者，卽屬自然外道。若執因緣修成證得者，卽屬因緣外道。執有，卽屬常見外道。執無，卽屬斷見外道。執亦有亦無，卽屬邊見外道。執非有非無，卽屬空見外道，亦云愚癡外道。祇如今但莫作佛見湼槃等見，都無一切有無等見，亦無無見，名正見。無一切聞，亦無無聞，名正聞。是名摧伏外道。無凡夫魔來，是大神呪。無二乘魔來，是大明呪。無菩薩魔來，是無上呪。乃至亦無佛魔來，是無等等呪。一變衆生諂曲修羅，二變二乘諂曲修羅，三變菩薩諂曲修羅，是三變淨土。但是一切有無凡聖等法喻如金鑛，自己如理喻如於金。金與鑛各相去離，真金露現。忽有人覓錢寶，變金爲錢與他。亦如麪體真正無諸沙鹵，有人乞䭔，變麪爲䭔與他。亦如智臣善解王意，王若行時，索僊陁婆卽便奉馬；食時，索僊陁婆卽便奉鹽。此等喻學玄旨人善能通達，應機不失，亦云六絶師子。誌公云：隨人造作百變，十地菩薩不飢不飽，入水不溺，入火不燒。倘要燒且不可得燒，他被量數管定。佛則不與麽入火不燒，倘要燒便燒，要溺便溺。他使得四大風水自由。一切色是佛色，一切聲是佛聲。自己滓穢諂曲心盡，透過三句外，得説此語。菩薩清淨，弟子明白。所有言説，不執無有。一切照用，不拘清濁。有病不喫藥是愚人，無病喫藥是聲聞人。定執一法，名定性聲聞。一向多聞，名增上慢聲聞。知他，名有學聲聞。沈空滯寂及自知，名無學聲聞。貪瞋癡等是毒，十二分教是藥。毒未銷，藥不得除。無病喫藥，藥變成病。病去藥不消，不生不滅，是無常義。湼槃經云有三惡欲：一欲得四衆圍繞，二欲得一切人爲我門徒，三欲得一切人知我是聖人及阿羅漢。迦葉經云：一欲求見未來佛，二欲求轉輪王，三欲求刹利大姓，四欲得婆羅門大姓，乃至厭生死求湼槃。如是惡欲，先須斷之。祇如今但有取染動念，盡名惡欲，盡屬六天，總被波旬管。
問：二十年中常令除糞，如何？師云：但息一切有無知見，但息一切貪求，箇箇透過三句外，是名除糞。祇如今求佛求菩提，求一切有無等法，是名運糞入，不名運糞出。祇如今作佛見、作佛解，但有所見所求所著，盡名戲論之糞，亦名粗言，亦名死語。如云大海不宿死屍，等閑説話，不名戲論。説者辯清濁，名戲論。教文都總有二十一般空，淘擇衆生塵累。沙門持齋持戒，忍辱柔和，慈悲喜捨，尋常是僧家法則，會與麽會，宛然依佛教，祇是不許貪著依執。若希望得佛得菩提等法者，似手觸火。文殊云：若起佛見法見，應當害己。所以文殊執劍於瞿曇，鴦掘持刀於釋氏。如云菩薩行五無間而不入無間地獄，他是圓通無間，不同衆生五逆無間。從波旬直至佛，盡是垢膩，都無纖毫依執，如是名二乘道。況乎諍論覓勝負，説我能我解，祇名諍論僧，不名無爲僧。祇如今但不貪染一切有無諸法，是名無生，是名正信。信著一切法，名信。不具，亦名信不圓，亦名偏信。不具，故名一闡提。如今欲得驀直悟解，但人法俱泯，人法俱絶，人法俱空，透三句外，是名不墮諸數。人者是信，法者是戒施聞慧等。菩薩忍不成佛，忍不作衆生，忍不持戒、忍不破戒，故云不持不犯。智濁照清，慧清識濁。在佛名照慧，在菩薩名智，在二乘及衆生邊則名識，亦名煩惱。在佛名果中説因，在衆生名因中説果。在佛名轉法輪，在衆生名法輪轉。在菩薩名瓔珞莊嚴具，在衆生名五陰叢林。在佛名本地無明，是無明明，故云無明爲道體，不同衆生暗蔽無明。彼是所，此是能；彼是所聞，此是能聞。不一不異，不斷不常，不來不去，是生語句，是出轍語句。不明不暗，不佛不衆生，總與麽也。來去斷常、佛與衆生，是死語。徧不徧、同異、斷常等，是外道義。般若波羅蜜是自己佛性，亦云摩訶衍。摩訶是大義，衍是乘義。若守住自己知覺又成自然外道。不用守如今鑑覺，不用别求佛。若更别求，又屬因緣外道。此土初祖云：心有所是，必有所非。若貴一物則被一物惑，若重一物則被一物惑。信被信惑，不信又成謗。莫貴莫不貴，莫信莫不信。佛亦不是無爲，雖不是無爲，又不是冥寞，猶如虚空。佛是大心衆生，鑑覺多。鑑覺雖多，他鑑覺清淨，貪瞋鬼捉他不著。佛是纏外人，無纖毫愛取，亦無無愛取知解，是名具足六度萬行。若要莊嚴，具種種皆有。如不要他，不用亦不失他。使得因果福智自由是修行，非是執勞負重唤作修行。却不與麽。三身一體，一體三身。一者，法身實相佛。法身佛不明不暗，明暗屬幻化。實相由對虚得名，本無一切名目。如云佛身無爲，不墮諸數，成佛獻蓋等，是升合擔語。要從濁辯清得名，故云實相法身佛，是名清淨法身毗盧遮那佛，亦名虚空法身佛，亦名大圓鏡智，亦名第八識，亦名性宗，亦名空宗，亦名佛居不淨不穢土，亦名在窟師子，亦名金剛後得智，亦名無垢檀，亦名第一義空，亦名玄旨。三祖云：不識玄旨，徒勞念静。二，報身佛。菩提樹下佛，亦名幻化佛，亦名相好佛，亦名應身佛，是名圓滿報身盧舍那佛，亦名平等性智，亦名第七識，亦名酬因答果佛。同五十二禪那數，同阿羅漢辟支佛，同一切菩薩等，同受生滅等苦，不同衆生繫業等苦。三，化身佛。祇如今於一切有無諸法都無貪染，亦無無染。離四句外，所有言説辯才名化身佛，是名千百億化身釋迦牟尼佛，亦名大神變，亦名遊戲神通，亦名妙觀察智，亦名第六識。供養者淨三業：前際無煩惱可斷，中際無自性可守，後際無佛可成，是三際斷，是三業清淨，是三輪空，是三檀空。云何比丘給侍於佛？所謂不漏六根者，亦名莊嚴空無諸漏，林樹莊嚴空無諸染，華果莊嚴空無佛眼，約修行人法眼，辯清濁亦不作辯清濁知解，是名乃至無眼。寶積經云：法身不可以見聞覺知求。非肉眼所見，以無色故。非天眼所見，以無妄故。非慧眼所見，以離相故。非法眼所見，以離諸行故。非佛眼所見，以離諸識故。若不作如是見，是名佛見。同色非形色，名真色。同空非太虚，名真空。色空亦是藥病相治語。法界觀云：不可言卽色不卽色，亦不可言卽空不卽空。眼耳鼻舌身意不納一切有無諸法，名轉入第七地。七地菩薩不退，七地向上三地菩薩心地明白易染，説火卽燒。從色界向上布施是病，慳貪是藥。從色界向下慳貪是病，布施是藥。有作戒者割斷世間法，但不身手作無過，名無作戒，亦云無表戒，亦云無漏戒。但有舉心動念，盡名破戒。祇如今但不被一切有無諸境惑亂，亦不依住不惑亂，亦無不依住知解，是名徧學，是名勤護念，是名廣流布。未悟未解時名母，悟了名子。亦無無悟解知解，是名母子俱喪。無善纏，無惡纏，無佛纏，無衆生纏，量數亦然，乃至都無一切量數纏，故云佛是出纏過量人。貪愛知解義句，如母愛子，唯多與兒酥喫，消與不消都總不知。此語喻十地受人天尊貴煩惱，生色界無色界禪定福樂煩惱，不得自在神通、飛騰隱顯、徧至十方諸佛淨土聽法之煩惱，學慈悲喜捨因緣煩惱，學空平等中道煩惱，學三明六通四無閡煩惱，學大乘心發四弘誓願煩惱，初地二地三地四地明解煩惱，五地六地七地諸知見煩惱，八地九地十地菩薩雙照二諦煩惱，乃至學佛果百萬阿僧祇諸行煩惱。唯貪義句知解，不知却是繫縛煩惱，故云見河能漂香象。問：見否？答曰：見。問：見後如何？答曰：見無二。既云見無二，不以見見於見。若見更見，爲前見是？爲後見是？如云見見之時，見非是見，見猶離見，見不能及，所以不行見法，不行聞法，不行覺法，諸佛疾與授記。難曰：見既不是授記之言，復何用記？師云：先悟宗人不被一切有無諸法相拘，如浣垢衣，故云離相名佛。虚實盡不存，中旨獨玄玄，達一路同道，後進契其階，故云授記耳。無明爲父，貪愛爲母。自己是病，還醫自己是藥。自己是刀，還殺自己無明貪愛父母，故云殺父害母。一語類破一切法，喫非時食者，亦復如是。祇如今但是一切有無等法，盡是喫非時食，亦名惡食。是穢食置於寶器，是破戒，是妄語，是雜食。佛是無求人。如今貪求一切有無諸法，但是所有所作皆背也，却是謗佛。但有貪染，盡名授手。祇如今但不貪染，亦不依住不貪染，亦無不依住知解，是名般若火，是燒手指，是不惜軀命，是節節支解，是出世間，是掌世界於他方。祇如今若於十二分教及一切有無諸法，於藏腑中有纖毫停留，是不出網。但有所求所得，但有生心動念，盡名野干。祇如今於藏腑中都無所求，都無所得，此人是大施主，是師子吼。亦不依住無所得，亦無不依住知解，是名六絶師子。人我不生，諸惡不起，是納須彌於芥子中。不起一切貪瞋八風等，是悉能噏四大海水入口中。不受一切虚妄語言，是不入耳中。不令身起一切惡於人，是納一切火於腹中。祇如今於一一境不惑不亂不瞋不喜，於自己六根門頭刮削併當得淨潔，是無事人，勝一切知解頭陁精進，是名天眼，亦名了照爲眼，是名法界性，是作車載因果。佛出世度衆生，則前念不生，後念莫續。前念業謝，名度衆生。前念若瞋，卽將喜藥治之，卽名爲有佛度衆生。但是一切言教祇如治病，爲病不同，藥亦不同。所以有時説有佛，有時説無佛。實語治病，病若得瘥，箇箇是實語。治病若不瘥，箇箇是虚妄語。實語是虚妄，語生見故。虚妄是實語，斷衆生顛倒故。爲病是虚妄，祇有虚妄藥相治。佛出世度衆生，是九部教語，是不了義教語。瞋及喜病及藥，總是自己，更無兩人。何處有佛出世？何處有衆生可度？如經云：實無衆生得滅度者。亦云：不愛佛菩提，不貪染有無諸法，名爲度他；亦不守住自己，名爲自度。爲病不同，藥亦不同，處方不同，不得一向固執。依佛依菩提等法，盡是依方。故云至於智者，不得一向。教中所辯，喻於黄葉，亦如空拳誑小兒。若人不知此理，名同無明。如云行般若菩薩，不得取我語及依教敕。瞋如石頭，愛如河水。祇如今但無瞋無愛，是透山河石壁，直爲治聾俗病，多聞辯説治眼病。從人至佛是得，從人至地獄是失。是非亦然。三祖云：得失是非，一時放却。不執住一切有無諸法，是名不住有緣，亦不依住不依住，是名不住空忍。執自己是佛，自己是禪道解者，名内見；執因緣修證而成者，名外見。誌公云：内見外見俱錯。眼耳鼻舌各各不貪染一切有無諸法，是名受持四句偈，亦名四果六入無迹，亦名六通。祇如今但不被一切有無諸法閡，亦不依住不閡，亦無不依住知解，是名神通。不守此神通，是名無神通。如云無神通菩薩足迹不可尋，是佛向上人，最不可思議。人是自己，天是智照。讚卽喜。喜者屬境，境是天，讚是人，人天交接，兩得相見。亦云淨智爲天，正智爲人。本不是佛，向渠説是佛，名體結。祇如今但莫作佛知解，亦無無不依住知解，是名滅結，亦名真如，亦名體如。求佛求菩提，名現身意。祇如今但有一切求心，盡名現身意。如云求菩提雖是勝求，重增塵累。求佛是佛衆。求一切有無諸法是衆生衆。祇如今鑑覺，但不依住一切有無諸法，是不入衆數。祇如今於一一聲香味觸法等不愛，於一一境不貪，但無十句濁心，是了因成佛。學文句覓解者，名緣因成佛。見佛知佛則得，説佛有知有見却是謗佛。若云佛知佛見、佛聞佛説卽得。見火卽得，火見卽不得。如刀割物卽得，物割刀卽不得。知佛人、見佛人、聞佛人、説佛人，如恒河沙。是佛知、是佛見、是佛聞、是佛説，萬中無一。祇爲自無眼，依他作眼，教中唤作比量智。祇如今貪佛知解，亦是比量智。世間譬喻是順喻，不了義教是順喻，了義教是逆喻，捨頭目髓腦是逆喻，如今不愛佛菩提等法是逆喻。難捨喻於頭目髓腦。如照著一切有無境法名頭，被一切有無境法相撓著名手，都未照前境時名髓腦。聖地習凡因，佛入衆生中，同類誘引化導。同渠餓鬼肢節火然。與渠説般若波羅蜜，令渠發心。若一向在聖地，憑何得至彼共渠語？佛入諸類，與衆生作船筏，同渠受苦，無限勞極。佛入苦處，亦同衆生受苦。佛祇是去住自由，不同衆生。佛不是虚空，受苦何得不苦？若説不苦，此語違負。等閑莫説錯。説佛神通自在不自在，且慚愧人。不敢説佛是有爲是無爲，不敢説佛自由不自由。除讚藥方外，不欲得露現兩頭醜陋。教云：若人安佛菩提，置有所是邊，其人得大罪。亦云：如不識佛人前，向渠與麽説無過。如無漏牛乳能治有漏病。其牛者不在高原，不居下隰，此牛乳堪作藥。高原喻於佛，下隰喻於衆生。如云如來實智法身，又無此病，辯才無閡，昇騰自在，不生不滅。是名生老病死，疼痛㿇㿇，是暗。喫菌羹患痢疾而終，是暗爲藏明。頭迹明暗都遣，莫取無取，亦無無取。他不明不暗，王宫生，納耶輸陁羅，八相成道。聲聞外道，妄想所計。如云非雜食身，純陁云：我知如來決定不受不食。第一須具兩隻眼，照破兩頭事。莫祇帶一隻眼，向一邊行。卽有那箇邊到功德，天黑暗女相隨，有智主人，二俱不受。祇如今心如虚空相似，學始有所成。西國高祖云：雪山喻大湼槃。此土初祖云：心心如木石。三祖云：兀爾忘緣。曹谿云：善惡都莫思量。先師云：如迷人不辯方所。肇公云：閉智塞聰，獨覺冥冥者矣。文殊云：心同虚空故，敬禮無所觀。甚深修多羅，不聞不受持。祇如今但是一切有無諸法都不見不聞，六根杜塞，若能與麽學，與麽持經，始有修行分。者箇語逆耳苦口，可中與麽作得，至第二第三生，能向無佛處坐大道場，示現成等正覺，變惡爲善，變善爲惡，使惡法教化十地菩薩，使善法教化地獄餓鬼，能向明處解明縛，能向暗處解暗縛。撮金成土，撮土成金，百般作得，變弄自由。於恒沙世界外有求救者，婆伽婆卽披三十二相現其人前，同渠語音，與渠説法，隨機感化，應物殊形，變現諸趣，離我我所，猶屬彼邊事，猶是小用，亦是佛事門中收。大用者，大身隱於無形，大音匿於希聲，如木中之火，如鐘皷之聲，因緣未具時，不可言其有無。傍報生天，棄之如涕唾。菩薩六度萬行，如乘死屍過岸，如在牢獄厠孔得出。佛披三十二相，相唤作垢膩之衣。亦云若説佛一向不受五陰，無有是處。佛不是虚空，何得一向不受？佛祇是去住自由，不同衆生從一天界至一天界，從一佛刹至一佛刹。諸佛常法。又云若據三乘教，受他信施供養，他在地獄中，菩薩行慈悲，同類化導報恩，不可常在湼槃。又云如火見火，但莫手觸，火不燒人。祇如今但無十句：濁心、貪心、愛心、染心、瞋心、報心、住心、依心、著心、取心、戀心。但是一句各有三句，箇箇透過三句外。但是一切照用，任聽縱横。但是一切舉動施爲，語默啼笑，盡是佛慧。
筠州黄檗斷際禪師，諱希運，乃福州人也。師初到洛京，行乞吟添鉢聲，有一嫗出林扉間云：太無厭生。師云：汝猶未施，責我無厭，何耶？嫗笑而掩扉。師異之。進而與語，多所發。檗須臾辭去。嫗告之曰：可往南昌見馬大師。師至南昌，大師已遷寂。聞塔於石門，遂往瞻禮。時百丈大智禪師廬于塔傍，師序其遠來之意，願聞平日得力句。百丈乃問：巍巍堂堂從何方來？師曰：巍巍堂堂從嶺南來。丈曰：巍巍堂堂當爲何事？師曰：巍巍堂堂不爲别事。便禮拜。又舉我再參馬大師侍立次，大師顧繩牀角拂子。我問：卽此用，離此用？大師云：汝他後開兩片皮，將何爲人？我取拂子豎起，大師云：卽此用，離此用？我掛拂子舊處，被大師震威一喝，我直得三日耳聾。師聞是語，不覺吐舌。丈云：子已後莫承嗣馬大師去否？師云：不然。今日因師舉得，見馬祖大機大用，且不識馬祖，若嗣馬祖，已後喪我兒孫。丈云：見與師齊，減師半德。子甚有超師之作。
百丈一日問師：甚處來？師云：大雄山下採菌子來。丈云：還見大蟲麽？師作大蟲聲。丈拈斧作斫勢。師與丈一掌。丈吟吟而笑，卽歸，上堂云：大雄山下有一大蟲，汝等諸人也須好看。百丈老漢今日親遭一口。師在百丈普請開田次，丈問：運闍黎開田不易。師云：隨衆作務。丈云：有煩道用？師云：争敢辭勞！丈云：開得多少田？師將钁築地三下，丈便喝，師掩耳而去。師問百丈：從上宗乘如何指示於人？丈據坐。師云：後代兒孫將何傳受？丈云：我將謂你是箇人。便起去。
南泉問師：黄金爲城白銀爲壁，是甚麽人居止處？師云：聖人居止處。泉云：更有一人居何國土？師近前叉手而立。泉云：道不得，何不請王老師道！師云：更有一人居何國土？泉云：可惜許。
師上堂，大衆纔集，師拈拄杖一時打散。復召大衆，衆囘首。師云：月似彎弓，少雨多風。師一日揑拳謂衆云：天下老和尚總在這裏。我若放一線道，從汝七縱八横；若不放過，不消一揑。時有僧問：放一線道時如何？師云：七縱八横。云：不放過時如何？師云：普。
裴相國一日請師至郡，以所解一編示師。師接置於座，略不披閲，良久曰：會麽？裴曰：未測。師曰：若便恁麽會得，猶較些子。若也形於紙墨，何有吾宗！裴乃贈詩一章曰：自從大士傳心印，額有圓珠七尺身。掛錫十年棲蜀水，浮杯今日渡漳濱。一千龍象隨高步，萬里香華結勝因。擬欲事師爲弟子，不知將法付何人。師亦無喜色。自爾，黄檗門風盛于江表矣。
問：如何是道？如何修行？師云：道是何物，汝欲修行？問：諸方宗師相承，參禪學道，如何？師云：接引鈍根人語，未可依憑。云：此既是接引鈍根人語。未審接上根人復説何法？師云：若是上根人，何處更就他覓！他自己尚不可得，何況更别有法當情！不見教中云：法法何狀！云：若如此，則都不要求覓也？師云：若與麽，則省心力。云：如是則渾成斷絶，不可是無也？師云：阿誰教他無？他是阿誰，你擬覓他？云：既不許覓，何故又言莫斷他？師云：若不覓卽便休。誰教你斷？你見目前虚空作麽生斷他？云：此法可得便同虚空否？師云：虚空，早晚向你道有同有異，我暫如此説，你便向者裏生解。云：應是不與人生解耶。師云：我不曾障你，要且解，屬於情。情生則智隔。云：向者裏莫生情是否？師云：若不生情，阿誰道是？
問：纔向和尚處發言，爲什麽便道話墮？師云：汝自是不解語人，有什麽墮負？問：向來如許多言説，皆是抵敵語，未曾有實法指示於人。師云：實法無顛倒，汝今問處自生顛倒。覓什麽實法？云：既是問處自生顛倒，和尚答處如何？師云：你且將物照面看，莫管他人。又云：只如箇癡狗相似，見物動處便吠，風吹草木也不别。又云：我此禪宗從上相承已來，不曾教人求知求解，祇云學道早是接引之詞。然道亦不可學。情存學者却成迷道。道無方所，名大乘心。此心不在内外中間，實無方所。第一不得作知解，祇是説汝如今情量處爲道。情量若盡，心無方所。此道天真，本無名字。祇爲世人不識，迷在情中。所以諸佛出來説破此事，恐你諸人不了，權立道名，不可守名而生解。故云得魚忘筌，身心自然達道。識心達本源，故號爲沙門。沙門果者，從息慮而成，不從學得。汝今如將心求心，傍他家舍，祇擬學取，有什麽得時？古人心利，纔聞一言，便乃絶學，所以唤作絶學無爲閑道人。今時人祇欲得多知多解，廣求文義，唤作修行。不知多知多解翻成壅塞。唯知多與兒酥乳喫，消與不消都總不知。三乘學道人皆是此樣，盡名食不消者。所謂知解不消，皆爲毒藥，盡向生滅中取。真如之中都無此事，故云我王庫内無如是刀。從前所有一切解處盡須併却，令空卽是空如來藏。如來藏者，更無纖塵可有，卽是破有法王出現世間，亦云我於然燈佛所無少法可得。此語祇爲空你情解知量，但消融表裏情盡，都無依執，是無事人。三乘教網祇是應機之藥，隨宜所説，臨時施設，各各不同。但能了知，卽不被惑。第一不得於一機一教邊守文作解。何以如此？實無有定法如來可説。我此宗門，不論此事。但知息心卽休，更不用思前慮後。
問：從上來皆云卽心是佛，未審卽那箇心是佛？師云：你有幾箇心？云：爲復卽凡心是佛，卽聖是佛？師云：何處有凡聖心耶？云：卽今三乘中説有凡聖，和尚何得言無？師云：三乘中分明向你道凡聖心是妄，你今不解，返執爲有，將空作實，豈不是妄！妄故迷心。汝但除卻凡情聖境，心外更無别佛。祖師西來，直指一切人全體是佛。汝今不識，執凡執聖，向外馳騁，還自迷心。所以向汝道卽心是佛，一念情生卽墮異趣。無始已來，不異今日，無有異法。故名成等正覺。云：和尚所言卽者，是何道理？師云：覓什麽道理！纔有道理，便卽心異。云：前言無始已來不異今日，此理如何？師云：祇爲覓故，汝自異他。汝若不覓，何處有異！云：既是不異，何更用説卽？師云：汝若不認凡聖，阿誰向汝道卽？卽若不卽，心亦不心，可中心卽俱忘，阿你更擬向何處覓去？
問：妄能障自心，未審而今以何遣妄。師云：起妄遣妄亦成妄。妄本無根，祇因分别而有。你但於凡聖兩處情莫計念，自然無妄。更擬若爲遣他，都不得有纖毫依執，名爲我捨兩臂，必當得佛。云：既無依執，當何相承？師云：以心傳心。云：若心相傳，云何言心亦無？師云：不得一法，名爲傳心。若了此心，卽是無心無法。云：若無心無法，云何名傳？師云：汝聞道傳心，將謂有可得也，所以祖師云：認得心性時，可説不思議。了了無所得，得時不説知。此事若教會，何堪也！問：祇如目前虚空可不是境，豈無指境見心乎？師云：什麽心教汝向境上見？設汝見得，祇是箇照境底心。如人以鏡照面，縱然得見眉目分明，元來祇是影像，何關汝事？云：若不因照，何時得見？師云：若也涉因，常須假物，有什麽了時？汝不見他向汝道：撒手似君無一物，徒勞謾説數千般。云：他若識了，照亦無物耶？師云：若是無物，更何用照？你莫開眼寱語去！
上堂云：百種多知，不如無求最第一也。道人是無事人，實無許多般心，無事亦無，散去！問：如何是世諦？師云：説葛藤作什麽？本來清淨，何假言説問答！但無一切心，卽名無漏智。汝每日行住坐卧、一切言語，但莫著有爲法。出言瞬目，盡同無漏。如今末法向去多是學禪道者，皆著一切聲色。何不與我心心同虚空去，如枯木石頭去，如寒灰死火去，方有少分相應。若不如是，他日盡被閻老子拷你在。你但離却有無諸法，心如日輪，常在虚空，光明自然，不照而照。不是省力底事。到此之時，無棲泊處，卽是行諸佛路，便是應無所住而生其心。此是你清淨法身，名爲阿耨菩提。若不會此意，縱你學得多知、勤苦修行、草衣木食，不識自心，盡名邪行，定作天魔眷屬。如此修行，當復何益！故誌公云：佛本是自心作，那得向文字中求？假饒你學得三賢四果、十地滿心，也祇是在凡聖内坐。不見道：諸行無常是生滅法。勢力盡，箭還墜，招得來生不如意，争似無爲實相門，一超直入如來地。爲你不是與麽人，須要向古人建化門廣學知解。誌公云：不逢出世明師，枉服大乘法藥。你如今一切時中行住坐卧，但學無心，久久雖實，爲你力量小，不能頓超。但得三年五年或十年，須得箇入處，自然會去。爲汝不能如是，須要將心學禪學道，佛法有什麽交涉！故云：如來所説，皆爲化人。如將黄葉爲金，止小兒啼，決定不實。若有實得，非我宗門下客，且與你本體有甚交涉！故經云：實無少法可得，名爲阿耨菩提。若也會得此意，方知佛道魔道俱錯。本來清淨，皎皎地，無方圓、無大小、無長短等相。無漏無爲、無迷無悟，了了見無一物。亦無人、亦無佛，大千沙界海中漚，一切聖賢如電拂，一切不如心真實。法身從古至今與佛祖一般，何處欠少一毫毛！既會如是意，大須努力！盡今生去，出息不保入息。
問：六祖不會經書，何得傳衣爲祖？秀上座是五百人首座，爲教授師，講得三十二本經論，云何不傳衣？師云：爲他有心，是有爲法，所修所證將爲是也。所以五祖付六祖。六祖當時祇是默契，得密授如來甚深意，所以付法與他。汝不見道：法本法無法，無法法亦法，今付無法時，法法何曾法！若會此意，方名出家兒，方好修行。若不信，云何明上座走來大庾嶺頭尋六祖，六祖便問：汝來求何事？爲求衣、爲求法？明上座云：不爲衣來，但爲法來。六祖云：汝且暫時斂念，善惡都莫思量。明上座乃禀言。六祖云：不思善，不思惡，正當與麽時，還我明上座父母未生時面目來！明上座於言下忽然默契。便禮拜云：如人飲水，冷暖自知。某甲在五祖會中枉用三十年功夫，今日方知不是。六祖云：如是。到此之時，方知祖師西來，直指人心，見性成佛，不在言説。豈不見阿難問迦葉云：世尊傳金襴外，别傳何法？迦葉召阿難，阿難應諾。迦葉云：倒卻門前刹竿著。此便是祖師之標牓也。甚生阿難，三十年爲侍者，祇爲多聞智慧，被佛呵云：汝千日學慧，不如一日學道。若不學道，滴水也難消。夫出家人，須知有從上來事分始得。且如四祖下牛頭横説豎説，猶未知向上關棙子。有此眼目，方辯得邪正宗黨。且當人事宜不能體會得，但知學言語，念向皮袋裏安著，到處稱我會禪，還替得汝生死麽？輕忽老宿，入地獄如箭。我纔見汝入門來，便識得了也。還知麽？急須努力！莫容易事，持片衣口食空過一生。明眼人笑汝，久後總被俗漢算將去在。宜自看遠近，是阿誰面上事。若會卽便會，若不會卽散去。珍重！問：如何是西來意？師便打。自餘施設，皆被上機。中下之流，莫窺涯涘。
唐大中年終於本山，諡斷際禪師，塔曰廣業。
丞相裴公問曰：山中四五百人，幾人得和尚法？師云：得者莫測其數。何故？道在心悟，豈在言説！言説祇是化童蒙耳。問：如何是佛？師云：卽心是佛，無心是道。但無生心動念、有無長短、彼我、能所等心。心本是佛，佛本是心。心如虚空，所以云佛真法身猶如虚空。不用别求，有求皆苦。設使恒沙劫數行六度萬行，得佛菩提，亦非究竟。何以故？爲屬因緣造作故。因緣若盡，還歸無常。所以云：報化非真佛，亦非説法者，但識自心，無我無人，本來是佛。問：聖人無心卽是佛，凡夫無心莫沉空寂否？師云：法無凡聖，亦無沉寂。法本不有，莫作無見。法本不無，莫作有見。有之與無，盡是情見，猶如幻翳。所以云：見聞如幻翳，知覺乃衆生。祖宗門中，祇論息機忘見。所以忘機則佛道隆，分别則魔軍熾。
問：心既本來是佛，還修六度萬行否？師云：悟在於心，非關六度萬行。六度萬行，盡是化門接物度生邊事。設使菩提真如實際解脱法身，直至十地四果聖位，盡是度門，非關佛心。心卽是佛，所以一切諸度門中佛心第一。但無生死煩惱等心，卽不用菩提等法。所以道：佛説一切法，度我一切心。我無一切心，何用一切法！從佛至祖，並不論别事，唯論一心，亦云一乘。所以十方諦求，更無餘乘。此衆無枝葉，唯有諸真實。所以此意難信。達磨來此土，梁魏二國祇有可大師一人密信自心，言下便會。卽心是佛，身心俱無，是名大道。大道本來平等，所以深信舍生同一真性。心性不異，卽性卽心。心不異性，名之爲祖。所以云：認得心性時，可説不思議。
問：佛度衆生否？師云：實無衆生如來度者。我尚不可得，非我何可得？佛與衆生，皆不可得。云：現有三十二相及度衆生，何得言無？師云：凡所有相，皆是虚妄。若見諸相非相，卽見如來。佛與衆生，盡是汝作妄見。祇爲不識本心，謾作見解。纔作佛見，便被佛障。纔作衆生見，便被衆生障。作凡作聖、作淨作穢等見，盡成其障，障汝心故，總成輪轉，猶如獼猴放一捉一，無有歇期。一等是學直須無學，無凡無聖、無淨無垢、無大無小、無漏無爲。如是一心中，方便勤莊嚴。聽汝學得三乘十二分教，有一切見解，總須捨卻。所以除去所有，唯置一牀，寢疾而卧。祇是不起諸見，無一法可得，不被法障，透脱三界凡聖境域，始得名爲出世佛。所以云：稽首如虚空，空無所依。出過外道，心既不異，法亦不異。心既無爲，法亦無爲。萬法盡由心變。所以我心空故諸法空，千品萬類悉皆同。盡十方空界同一心體，心本不異，法亦不異。祇爲汝見解不同，譬如諸天同寶器食，隨其福德，飯色有異。十方諸佛，實無少法可得，名爲阿耨菩提。祇是一心，實無異相。亦無光彩，亦無勝負。無勝故無佛相，無負故無衆生相。云：心既無相，豈得全無三十二相、八十種好、化度衆生耶？師云：三十二相屬相。凡所有相，皆是虚妄。八十種好屬色，若以色見我，是人行邪道，不能見如來。
問：佛性與衆生性，爲同爲别？師云：性無同異。若約三乘教，卽説有佛性有衆生性，遂有三乘因果，卽有同異。若約佛乘及祖師相傳，卽不説如是事，唯指一心，非同非異，非因非果。所以云：唯此一乘道，無二亦無三，除佛方便説。
問：無邊身菩薩爲什麽不見如來頂相？師云：實無可見。何以故？無邊身菩薩便是如來，不應更見。祇教汝不作佛見，不落佛邊。不作衆生見，不落衆生邊。不作有見，不落有邊。不作無見，不落無邊。不作凡見，不落凡邊。不作聖見，不落聖邊。但無諸見，卽是無邊身。若有見處，卽名外道。外道者，樂於諸見。菩薩於諸見而不動。如來者，卽諸法如義。所以云：彌勒亦如也，衆聖賢亦如也。如卽無生，如卽無滅，如卽無見，如卽無聞。如來頂卽圓，亦無無圓。無圓見，故不落圓邊。所以佛身無爲，不墮諸數。權以虚空爲喻，圓同太虚，無欠無餘。等閑無事，莫强辯他境，辯著便成識。所以云：圓成沉識海，流轉若飄蓬。祇道我知也、學得也、契悟也、解脱也、有道理也，强處卽喜，弱處生瞋，似者箇見解，有什麽用處？我向汝道：等閑無事，莫謾用心，不用求真，唯須息見。所以内見外見俱錯，佛道魔道俱惡。所以文殊暫起二見，貶向二鐵圍山。文殊卽實智，普賢卽權智。權實相對治，究竟亦無權實。唯是一心。心且不佛不衆生，無有異見。纔有佛見，便作衆生見。有見無見、常見斷見，便成二鐵圍山，被見障故。祖師直指一切衆生本心本體，本來是佛，不假修成、不屬漸次、不是明暗。不是明故無明，不是暗故無暗。所以無無明，亦無無明盡。入我此宗門，切須在意。如此見得，名之爲法。見法故，名之爲佛。佛法俱無，名之爲僧，唤作無爲僧，亦名一體三寶。夫求法者，不著佛求，不著法求，不著衆求，應無所求。不著佛求，故無佛。不著法求，故無法。不著衆求，故無僧。
問：和尚見今説法，何得言無僧亦無法？師云：汝若見有法可説，卽是以音聲求我。若見有我，卽是處所。法亦無法，法卽是心。所以祖師云：付此心法時，法法何曾法？無法無本心，始解心心法。實無一法可得，名坐道場。道場者，祇是不起諸見。悟法本空，唤作空如來藏。本來無一物，何處有塵埃！若得此中意，逍遥何所論！問：本來無一物，無物便是否？師云：無亦不是。菩提無是處，亦無無知解。
問：何者是佛？師云：汝心是佛，佛卽是心，心佛不異，故云卽心卽佛。若離於心，别更無佛。云：若自心是佛，祖師西來，如何傳授？師云：祖師西來，唯傳心佛。直指汝等心，本來是佛。心心不異，故名爲祖。若直下見此意，卽頓超三乘一切諸位，本來是佛，不假修成。云：若如此，十方諸佛出世，説於何法？師云：十方諸佛出世，祇共説一心法。所以佛密付與摩訶大迦葉。此一心法體盡虚空、徧法界，名爲諸佛理論。者箇法，豈是汝於言句上解得他！亦不是於一機一境上見得他。此意唯是默契得。者一門名爲無爲法門若欲會得，但知無心忽悟卽得。若用心擬學取，卽轉遠法。若無歧路心、一切取捨心，心如木石，始有學道分。云：如今現有種種妄念，何以言無？師云：妄本無體，卽是汝心所起。汝若識心是佛、心本無妄，那得起心更認於妄？汝若不生心動念，自然無妄。所以云：心生則種種法生，心滅則種種法滅。今正妄念起時，佛在何處？師云：汝今覺妄起時，覺正是佛。可中若無妄念，佛亦無。何故如此？爲汝起心作佛見，便謂有佛可成；作衆生見，便謂有衆生可度。起心動念，總是汝見處。若無一切見，佛有何處所？如文殊纔起佛見，便貶向二鐵圍山。云：今正悟時，佛在何處？師云：問從何來？覺從何起？語默動静、一切聲色，盡是佛事，何處覓佛？不可更頭上安頭，嘴上加嘴。但莫生異見，山是山，水是水，僧是僧，俗是俗，山河大地，日月星辰，總不出汝心。三千世界，都來是汝箇自己。何處有多般？心外無法，滿目青山。虚空世界，皎皎地無絲髮許與汝作見解。所以一切聲色是佛之惠。法不孤起，仗境方生。爲物之故，有其多智。終日説，何曾説？終日聞，何曾聞？所以釋迦四十九年説，未曾説著一字。云：若如此，何處是菩提？師云：菩提無是處，佛亦不得菩提，衆生亦不失菩提。不可以身得，不可以心求。一切衆生卽菩提相。云：如何發菩提心？師云：菩提無所得，你今但發無所得心，決定不得一法，卽菩提心。菩提無住處，是故無有得者。故云：我於然燈佛所，無有少法可得。佛卽與我授記。明知一切衆生本是菩提，不應更得菩提。你今聞發菩提心，謂將一箇心學取佛去。唯擬作佛道，任汝三祇劫修，亦祇得箇報化佛，與你本源真性佛有何交涉？故云：外求有相佛，與汝不相似。
問：本既是佛，那得更有四生六道種種形貌不同？師云：諸佛體圓，更無增減。流入六道，處處皆圓。萬類之中，箇箇是佛。譬如一團水銀分散諸處，顆顆皆圓。若不分時，祇是一塊。此一卽一切，一切卽一。種種形貌，喻如屋舍。捨驢屋入人屋，捨人身至天身，乃至聲聞、緣覺、菩薩、佛屋，皆是汝取捨處，所以有别。本源之性，何得有别？
問：何者是精進？師云：身心不起，是名第一牢强精進。纔起心向外求者，名爲歌利王愛遊獵去。心不外遊，卽是忍辱僊人。身心俱無，卽是佛道。問：若無心行此道，得否？師云：無心卽便是行此道，更説什麽得與不得！且如瞥起一念，便是境。若無一念，便是境忘心自滅，無復可追尋。
問：如何是出三界？師云：善惡都莫思量，當處便出三界。如來出世，爲破三有。若無一切心，三界亦非有。如一微塵破爲百分，九十九分是無，一分是有，摩訶衍不能勝出。百分俱無，摩訶衍始能勝出。
上堂云：卽心是佛。上至諸佛，下至蠢動含靈，皆有佛性，同一心體。所以達磨從西天來，唯傳一心法，直指一切衆生本來是佛，不假修行。但如今識取自心，見自本性，更莫别求。云何識自心？卽如今言語者正是汝心。若不言語，又不作用，心體如虚空相似，無有相貌，亦無方所。亦不一向是無，有而不可見故。祖師云：真性心地藏，無頭亦無尾。應緣而化物，方便呼爲智。若應緣之時，不可言其有無。正應之時，亦無踪跡。既知如此，如今但向無中棲泊，卽是行諸佛路。經云：應無所住而生其心。一切衆生輪迴不息生死者，意緣走作心於六道不停，致使受種種苦。淨名云：難化之人，心如猿猴。故以若干種法制禦其心，然後調伏。所以心生種種法生，心滅種種法滅。故知一切諸法皆由心造，乃至人天六道、地獄修羅，盡由心造。如今但學無心，頓息諸緣，莫生妄想分别。無人無我、無貪瞋、無憎愛、無勝負，但除卻如許多種妄想，性自本來清淨，卽是修行菩提法佛等。若不會此意，縱你廣學、勤苦修行、木食草衣，不識自心，皆名邪行，盡作天魔外道、水陸諸神。如此修行，當復何益？誌公云：本體是自心作，那得文字中求！如今但識自心，息卻思惟妄想，塵勞自然不生。淨名云：唯置一牀，寢疾而卧，心不起也。如人卧疾，攀緣都息，妄想歇滅，卽是菩提。如今若心裏紛紛不定，任你學到三乘四果、十地諸位，合殺祇向凡聖中坐，諸行盡歸無常，勢力皆有盡期。猶如箭射於空，力盡還墜，卻歸生死輪迴。如斯修行，不解佛意，虚受辛苦，豈非大錯！誌公云：未逢出世明師，枉服大乘法藥。如今但一切時中，行住坐卧但學無心，亦無分别，亦無依倚，亦無住著。終日任運騰騰，如癡人相似。世人盡不識你，你亦不用教人識。不識之心如頑石頭，都無縫罅。一切法透汝心不入，兀然無著，如此始有少分相應。透得三界境過，名爲佛出世。不漏心相，名爲無漏智。不作人天業、不作地獄業、不起一切心，諸緣盡不生，卽此身心是自由人。不是一向不生，祇是隨意而生。經云：菩薩有意，生身是也。忽若未會，無心著相，皆屬魔業。乃至作淨土佛事，並皆成業，乃名佛障，障汝心故。被因果管束，去住無自由分。所以菩提等法本不是有，如來所説皆是化人。猶如黄葉爲金錢，權止小兒啼。故實無有法，名阿耨菩提。如今既會此意，何用驅驅！但隨緣消舊業，更莫造新殃。心裏明明，所以舊時見解，總須捨卻。淨名云：除去所有。法華云：二十年中常令除糞。祇是除去心中作見解處。又云：蠲除戲論之糞。所以如來藏本自空寂，祇是並不停留一法。故經云：諸佛國土，亦復皆空。若言佛道是修學而得，如此見解，全無交涉。或作一機一境，揚眉動目，祇對相當，便道契會也，得證悟禪理也。忽逢一人不解，便道都無所知。對他若得道理，心中便歡喜。若被他折伏，不如他，便卽心懷惆悵。如此心意學禪，有何交涉？任汝會得少許道理，祇得箇心所法，禪道總没交涉。所以達磨面壁，都不令人有見處。故云：忘機是佛道，分别是魔境。此性，縱汝迷時亦不失，悟時亦不得。天真自性，本無迷悟。盡十方虚空界，元來是我一心體。縱汝動用造作，豈離虚空！虚空本來無大無小、無漏無爲、無迷無悟，了了見無一物，亦無人，亦無佛，絶纖毫的量；是無依倚、無黏綴，一道清流；是自性、是無生法忍。何有擬議！真佛無口，不解説法。真聽無耳，其誰聞乎！珍重！
有僧辭歸宗，宗云：往甚處去。云：諸方學五味禪去。宗云：諸方有五味禪，我者裏祇是一味禪。云：如何是一味禪？宗便打。僧云：會也，會也。宗云：道！道！僧擬開口，宗又打。其僧後到師處。師問：甚麽處來？云：歸宗來。師云：歸宗有何言句？僧遂舉前話。師乃上堂舉此因緣云：馬大師出八十四人善知識，問著箇箇屙漉漉地。祇有歸宗較些子。
師在鹽官會裏，大中帝爲沙彌。師於佛殿上禮佛，沙彌云：不著佛求，不著法求，不著衆求。長老禮拜，當何所求？師云：不著佛求、不著法求、不著衆求，常禮如是事。沙彌云：用禮何爲？師便掌。沙彌云：太粗生！師云：者裏是什麽所在？説粗説細！隨後又掌。沙彌便走。
師行脚時到南泉。一日齋時，捧鉢向南泉位上坐。南泉下來見便問：長老什麽年中行道？師云：威音王已前。南泉云：猶是王老師孫在。師便下去。師一日在茶堂内坐，南泉下來問：定慧等學，明見佛性，此理如何？師云：十二時中不依倚一物。泉云：莫便是長老見處麽？師云：不敢。泉云：漿水錢且置，草鞋錢教什麽人還？師便休。後潙山舉此因緣問仰山：莫是黄檗構他南泉不得麽？仰山云：不然。須知黄檗有陷虎之機。潙山云：子見處得與麽長。
一日五人新到，同時相看。一人不禮拜，以手畫一圓相而立。師云：還知道好隻獵犬麽？云：尋羚羊氣來。師云：羚羊無氣，汝向什麽處尋？云：尋羚羊蹤來。師云：羚羊無踪，汝向什麽處尋？云：尋羚羊跡來。師云：羚羊無跡，汝向什麽處尋？云：與麽則死羚羊也。師便休。來日陞座退，問：昨日尋羚羊僧出來！其僧便出。師云：老僧昨日後頭未有語在，作麽生？其僧無語。師云：將謂是本色衲僧，元來祇是義學沙門。師曾散衆在洪州開元寺。裴相公一日入寺行次，見壁畫，乃問寺主：者畫是什麽？寺主云：畫高僧。相公云：形影在者裏，高僧在什麽處？寺主無對。相公云：是間莫有禪僧麽？寺主云：有一人。相公遂請師相見，乃舉前話問師。師召云：裴休！休應諾。師云：在什麽處？相公於言下有省，乃再請師開堂。
夫學道者，先須併卻雜學諸緣，決定不求，決定不著。聞甚深法，恰似清風屆耳，瞥然而過，更不追尋，是爲甚深。入如來禪，離生禪想。從上祖師唯傳一心，更無二法。指心是佛，頓超等妙二覺之表，決定不流至第二念，始似入我宗門。如斯之法，汝取次人到者裏擬作麽生學？所以道：擬心時被擬心魔縛，非擬心時又被非擬心魔縛，非非擬心時又被非非擬心魔縛。非外來，出自你心。唯有無神通菩薩足跡不可尋。若以一切時中心有常見，卽是常見外道。若觀一切法空，作空見者，卽是斷見外道。所以三界唯心，萬法唯識。此猶是對外道邪見人説。若説法身以爲極果，此對三賢十聖人言。故佛斷二愚：一者微細所知愚，二者極微細所知愚。佛既如是，更説什麽等妙二覺來！所以一切人但欲向明不欲向暗，但欲求悟不愛煩惱無明，便道佛是覺，衆生是妄。若作如是見解，百劫千生輪迴六道，更無斷絶。何以故？爲謗諸佛本源自性故。他分明向你道：佛且不明，衆生不暗，法無明暗故；佛且不强，衆生且不弱，法無强弱故；佛且不智，衆生且不愚，法無愚智故。是你出頭總道解禪，開著口便病發。不説本，祇説末；不説迷，祇説悟；不説體，祇説用。總無你話論處。他一切法且本不有，今亦不無。緣起不有，緣滅不無。本亦不有，本非本故。心亦不心，心非心故。相亦非相，相非相故。所以道：無法無本心，始解心心法。法卽非法，非法卽法，無法無非法，故是心心法。忽然瞥起一念，了知如幻如化，卽流入過去佛。過去佛且不有，未來佛且不無，又且不唤作未來佛。現在念念不住，不唤作現在佛。佛若起時，卽不擬他是覺是迷、是善是惡，輒不得執滯他、斷絶他。如一念瞥起，千重關鎖鎖不得，萬丈繩索索他不住。既若如是，争合便擬滅他止他！分明向你道爾燄識，你作麽生擬斷他？喻如陽燄，你道近，十方世界求不可得；始道遠，看時祇在目前；你擬趁他，他又轉遠去；你始避他，他又來逐你。取又不得，捨又不得。既若如此，故知一切法性自爾，卽不用愁他慮他。
如言前念是凡，後念是聖，如手翻覆一般，此是三乘教之極也。據我禪宗中，前念且不是凡，後念且不是聖；前念不是佛，後念不是衆生。所以一切色是佛色，一切聲是佛聲。舉著一理，一切理皆然。見一事，見一切事。見一心，見一切心。見一道，見一切道。一切處無不是道。見一塵，十方世界山河大地皆然。見一滴水，卽見十方世界一切性水。又見一切法，卽見一切心。一切法本空。心卽不無，不無卽妙有。有亦不有，不有卽有，卽真空妙有。既若如是，十方世界不出我之一心，一切微塵國土不出我之一念。若然，説什麽内之與外！如蜜性甜，一切蜜皆然。不可者箇蜜甜，餘底苦也。何處有與麽事！所以道：虚空無内外，法性自爾；虚空無中間，法性自爾。故衆生卽佛，佛卽衆生。衆生與佛，元同一體。生死湼槃、有爲無爲，元同一體。世間出世間，乃至六道四生、山河大地、有性無性，亦同一體。言同者，名相亦空。有亦空，無亦空，盡恒沙世界元是一空。既若如此，何處有佛度衆生！何處有衆生受佛度！何故如此？萬法之性自爾故。若作自然見，卽落自然外道。若作無我無我所見，墮在三賢十聖位中。你如今云何將一尺一寸便擬量度虚空？他分明向汝道：法法不相到，法自寂故。當處自住，當處自真。以身空，故名法空。以心空，故名性空。身心總空，故名法性空。乃至千途異説，皆不離你之本心。如今説菩提湼槃、真如佛性、二乘菩薩者，皆指葉爲黄金，拳掌之説。若也展手之時，一切大衆若天若人，皆見掌中都無一物。所以道：本來無一物，何處有塵埃！本既無物，三際本無所有。故學道人單刀直入，須見者箇意始得。故達磨大師從西天來至此土，經多少國土，祇覓得可大師一人，密傳心印。印你本心，以心印法，以法印心。心既如此，法亦如此。同真際，等法性。法性空中，誰是授記人？誰是成佛人？誰是得法人？他分明向你道：菩提者，不可以身得，身無相故。不可以心得，心無相故。不可以性得，性卽便是本源自性、天真佛故。不可以佛更得佛，不可以無相更得無相，不可以空更得空，不可以道更得道。本無所得，無得亦不可得。所以道：無一法可得。祇教你了取本心。當下了時，不得了相。無了無不了相亦不可得。如此之法，得者卽得，得者不自覺知。不得者亦不自覺知。如此之法，從上已來，有幾人得知。所以道：天下忘己者有幾人？如今於一機一境、一經一教、一世一時、一名一字，六根門前領得，與機關木人何别！忽有一人出來，不於一名一相上作解者，我説此人盡十方世界覓者箇人不可得，以無第二人故。繼於祖位，亦云釋種，無雜純一故。言王若成佛時，王子亦隨出家，此意大難知。祇教你莫覓，覓便失卻。如癡人山上叫一聲，響從谷出，便走下山趁。及乎覓不得，又叫一聲，山上響又應，亦走上山上趁。如是千生萬劫，祇是尋聲逐響人、虚生浪死漢。汝若無聲，卽無響。湼槃者，無聞無知無聲，絶迹絶踪。若得如是，稍與祖師鄰房也。
問：如王庫藏内都無如是刀。伏願誨示。師云：王庫藏者，卽虚空性也。能攝十方虚空世界，皆總不出你心，亦謂之虚空藏菩薩。你若道是有是無、非有非無，總成羊角。羊角者，卽你求覓者也。問：王庫藏中有真刀否？師云：此亦是羊角。云：若王庫藏中本無真刀，何故云王子持王庫中真刀出至異國？何得言無？師云：持刀出者，此喻如來使者。你若言王子持王庫中真刀出去，者庫中應空去也。本源虚空性，不可被異人將去。是什麽語？設你有者，皆名羊角。問：迦葉受佛心印，得爲傳語人否？師云：是。云：若是傳語人，應不離得羊角。師云：迦葉自領得本心，所以不是羊角。若以領得如來心、見如來意、見如來色相者，卽屬如來使，爲傳語人。所以阿難爲侍者二十年，但見如來色相，所以被佛呵云：唯觀救世者，不能離得羊角。
問：文殊執劒於瞿曇前者，如何？師云：五百菩薩得宿命智，見過去生業障。五百者，卽你五陰身是。以見此夙命障，故求佛求菩提湼槃。所以文殊將智解劍，害此有見佛心故，故言你善害。云：何者是劍？師云：解心是劍。云：解心既是劍，斷此有見佛心。祇如能斷見，心何能除得？師云：還將你無分别智，斷此有見分别心。云：如作有見有求佛心，將無分别智劍斷。争奈有智劍在何？師云：若無分别智害有見無見，無分别智亦不可得。云：不可以智更斷智，不可以劍更斷劍？師云：劍自害劍，劍劍相害，卽劍亦不可得。智自害智，智智相害，卽智亦不可得。母子俱喪，亦復如是。
問：如何是見性？云：性卽是見，見卽是性，不可以性更見性。聞卽是性，不可以性更聞性。祇你作性見、能聞能見性，便有一異法生。他分明道：所可見者，不可更見。你云何頭上更著頭？他分明道：如盤中散珠，大者大圓，小者小圓，各各不相知，各各不相礙。起時不言我起，滅時不言我滅。所以四生六道未有不如時。且衆生不見佛，佛不見衆生。四果不見四向，四向不見四果。三賢十聖不見等妙二覺，等妙二覺不見三賢十聖。乃至水不見火，火不見水。地不見風，風不見地。衆生不入法界，佛不出法界。所以法性無去來、無能所見。既如此，因什麽道我見我聞，於善知識處得契悟，善知識與我説法，諸佛出世與衆生説法？迦旃延祇爲以生滅心傳實相法，被淨名呵責。分明道：一切法本來無縛，何用解他？本來不染，何用淨他？故云：實相如是，豈可説乎！汝今祇成是非心、染淨心，學得一知一解繞天下行，見人便擬定當，取誰有心眼，誰强誰弱。若也如此，天地懸殊。更説什麽見性？
問：既言性卽見，見卽性，祇如性自無障礙、無劑限，云何隔物卽不見？又於虚空中近卽見、遠卽不見者如何？師云：此是你妄生異見。若言隔物不見、無物言見，便謂性有隔礙者，全無交涉。性且非見非不見，法亦非見非不見。若見性人，何處不是我之本性！所以六道四生、山河大地，總是我之性淨明體。故云：見色便見心，色心不異故。祇爲取相作見聞覺知，去卻前物始擬得見者，卽墮二乘人中依通見解也。虚空中，近則見、遠則不見。此是外道中收。分明道：非内亦非外，非近亦非遠，近而不可見者萬物之性也。近尚不可見，更道遠而不可見，有什麽意旨？
問：學人不會，和尚如何指示？師云：我無一物。從來不曾將一物與人。你無始已來祇爲被人指示，覓契覓會，此可不是弟子與師俱陷王難？你但知：一念不受，卽是無受身；一念不想，卽是無想身；決定不遷流造作，卽是無行身；莫思量卜度分明，卽是無識身。你如今纔别起一念，卽入十二因緣。無明緣行，亦因亦果。乃至老死，亦因亦果。故善財童子一百一十處求善知識，祇向十二因緣中求。最後見彌勒，彌勒卻指見文殊。文殊者，卽汝本地無明。若心心别異，向外求善知識者，一念纔生卽滅，纔滅又生。所以汝等比丘亦生亦老，亦病亦死。酬因答果已來，卽五聚之生滅。五聚者，五陰也。一念不起，卽十八界空，卽身便是菩提華果，卽心便是靈智，亦云靈臺。若有所住著，卽身爲死屍，亦云守死屍鬼。
問：淨名默然，文殊讚歎云是真入不二法門，如何？師云：不二法門卽你本心也。説與不説，卽有起滅。無言説時，無所顯示，故文殊讚歎。云：淨名不説，聲有斷滅否？師云：語卽默，默卽語，語默不二，故云聲之實性，亦無斷滅。文殊本聞，亦不斷滅。所以如來常説，未曾有不説時。如來説卽是法，法卽是説，法説不二故。乃至報化二身、菩薩聲聞、山河大地、水鳥樹林，一時説法。所以語亦説，默亦説，終日説而未嘗説。既若如是，但以默爲本。
問：聲聞人藏形於三界，不能藏於菩提者，如何？師云：形者質也。聲聞人但能斷三界見，修己離煩惱，不能藏於菩提。故還被魔王於菩提中捉得，於林中宴坐，還成微細見菩提心也。菩薩人已於三界菩提決定不捨不取。不取，故七大中覓他不得。不捨，故外魔亦覓他不得。汝但擬著一法，印子早成也。印著有，卽六道四生文出。印著空，卽無相文現。如今但知決定不印一切物，此印爲虚空，不一不二。空本不空，印本不有。十方虚空世界，諸佛出世，如見電光一般。觀一切蠢動含靈，如響一般。見十方微塵國土，恰似海中一滴水相似。聞一切甚深法，如幻如化。心心不異，法法不異，乃至千經萬論，祇爲你之一心。若能不取一切相，故言：如是一心中，方便勤莊嚴。
問：如我昔爲歌利王割截身體，如何？師云：僊人者，卽是你心。歌利王好求也，不守王位，謂之貪利。如今學人不積功累德，見者便擬學，與歌利王何别？如見色時，壞卻僊人眼。聞聲時，壞卻僊人耳。乃至覺知時，亦復如是，唤作節節支解。云：祇如僊人忍時，不合更有節節支解。不可一心忍、一心不忍也。師云：你作無生見、忍辱解、無求解，總是傷損。云：僊人被割時，還知痛否？又云：此中無受者，是誰受痛？師云：你既不痛，出頭來覓箇甚麽？
問：然燈佛授記，爲在五百歲中？五百歲外？師云：五百歲中不得授記。所言授記者，你本決定不忘不失，有爲不取菩提，但以了世非世。亦不出五百歲外别得授記，亦不於五百歲中得授記。云：了世三際相不可得已否？師云：無一法可得。云：何故言：頻經五百世，前後極時長？師云：五百世長遠，當知猶是僊人。故然燈授記時，實無少法可得。問教中云銷我億劫顛倒想，不歷僧祇獲法身者，如何？師云：若以三無數劫修行有所證得者，盡恒沙劫不得。若於一刹那中獲得法身直了見性者，猶是三乘教之極談也。何以故？以見法身可獲故，皆屬不了義教中收。
問：見法頓了者，見祖師意否？師云：祖師心出虚空外。云：有限劑否？師云：有無限劑，此皆數量對待之法。祖師云：且非有限量、非無限量、非非有無限量，以絶待故。你今學者未能出得三乘教外，争唤作禪師？分明向汝道：一等學禪，莫取次妄生異見。如人飲水，冷暖自知。一行一住，一刹那間念念不異。若不如是，不免輪迴。
問：佛身無爲，不墮諸數。何故佛身舍利八斛四斗？師云：你作如是見，祇見假舍利，不見真舍利。云：舍利爲是本有？爲復功勳？師云：非是本有，亦非功勳。云：若非本有，又非功勳，何故如來舍利唯鍊唯精，金骨常存？師乃呵云：你作如此見解，争唤作學禪人？你見虚空曾有骨否？諸佛心同太虚，覓什麽骨？云：如今見有舍利，此是何法？師云：此從你妄想心生，卽見舍利。云：和尚還有舍利否？請將出來看！師云：真舍利難見。你但以十指撮盡妙高峰爲微塵，卽見真舍利。
夫參禪學道，須得一切處不生心。祇論忘機卽佛道隆，分别卽魔軍盛。畢竟無毛頭許少法可得。問：祖傳法，付與何人？師云：無法與人。云：云何是二祖請師安心？師云：你若道有二祖，卽合覓得心。覓心不可得故。所以道：與你安心竟。若有所得，全歸生滅。問：佛窮得無明否？師云：無明卽是一切諸佛得道之處。所以緣起是道場，所見一塵一色，便合無邊理性。舉足下足，不離道場。道場者，無所得也。我向你道，祇無所得名爲坐道場。云：無明者，爲明爲暗？師云：非明非暗。明暗是代謝之法。無明且不明亦不暗。不明，祇是本明不明。不暗，祇者一句子亂卻天下人眼。所以道：假使滿世間皆如舍利弗，盡思共度量，不能測佛智。其無礙慧出過虚空，無你語論處。釋迦量等三千大千世界。忽有一菩薩出來，一跨跨卻三千大千世界，不出普賢一毛孔。你如今把什麽本領擬學他？云：既是學不得，爲什麽道歸源性無二，方便有多門？如之何？師云：歸源性無二者，無明實性卽諸佛性。方便有多門者，聲聞人見無明生、見無明滅；緣覺人但見無明滅，不見無明生，念念證寂滅；諸佛見衆生終日生而無生，終日滅而無滅。無生無滅，卽大乘果。所以道：果滿菩提圓，華開世界起。舉足卽佛，下足卽衆生。諸佛兩足尊者，卽理足、事足、衆生足、生死足，一切等足。足故不求。是你今念念學佛，卽嫌著衆生。若嫌著衆生，卽是謗他十方諸佛。所以佛出世來，執除糞器，蠲除戲論之糞。祇教你除卻從來學心見心，除得盡，卽不墮戲論，亦云搬糞出。祇教你不生心。心若不生，自然成大智者。決定不分别佛與衆生，一切盡不分别，始得入我曹谿門下。故自古先聖云：少行我法門。所以無行爲我法門，祇是一心門。一切人到者裏，盡不敢入。不道全無，祇是少人得。得者卽是佛。珍重！
問：如何得不落階級？師云：但終日喫飯，未曾齩著一粒米；終日行，未曾踏著一片地。與麽時，無人無我等相，終日不離一切事，不被諸境惑，方名自在人。念念不見一切相，莫認前後三際。前際無去，今際無住，後際無來，安然端坐，任運不拘，方名解脱。努力！努力！此門中千人萬人，祇得三箇五箇，若不將爲事，受殃有日在。故云：著力今生須了卻，誰能累劫受餘殃。
府主王常侍與諸官請師升座。師上堂云：山僧今日事不獲已，曲順人情，方登此座。若約祖宗門下稱揚大事，直是開口不得，無你措足處。山僧此日以常侍堅請，那隱綱宗？還有作家戰將直下展陣開旗麽？對衆證據看！僧問：如何是佛法大意？師便喝，僧禮拜。師云：這個師僧却堪持論。問：師唱誰家曲，宗風嗣阿誰？師云：我在黄檗處三度發問，三度被打。僧擬議，師便喝。隨後打云：不可向虚空裏釘橛去也。有座主問：三乘十二分教，豈不是明佛性？師云：荒草不曾鋤。主云：佛豈賺人也？師云：佛在什麽處？主無語。師云：對常侍前擬瞞老僧，速退速退！妨他别人請問。復云：此日法筵爲一大事故，更有問話者麽？速致問來！你纔開口，早勿交涉也。何以如此？不見釋尊云：法離文字，不屬因、不在緣故。爲你信不及，所以今日葛藤。恐滯常侍與諸官員昧他佛性，不如且退。喝一喝云：少信根人，終無了日。久立，珍重！
師一日到河北府，府主王常侍請師升座。時麻谷出問：大悲千手眼，那箇是正眼？師云：大悲千手眼，那箇是正眼？速道速道！麻谷拽師下座，麻谷却坐。師近前云：不審。麻谷擬議。師亦拽麻谷下座，師却坐。麻谷便出去，師便下座。
上堂云：赤肉團上有一無位真人，常從汝等諸人面門出入。未證據者看看！時有僧出問：如何是無位真人？師下禪牀把住云：道！道！其僧擬議。師托開云：無位真人是什麽乾屎橛？便歸方丈。
上堂，有僧出禮拜，師便喝。僧云：老和尚莫探頭好。師云：你道落在什麽處？僧便喝。又有僧問：如何是佛法大意？師便喝，僧禮拜。師云：你道好喝也無？僧云：草賊大敗。師云：過在什麽處？僧云：再犯不容。師便喝。是日兩堂首座相見，同時下喝。僧問師：還有賓主也無？師云：賓主歷然。師云：大衆，要會臨濟賓主句，問取堂中二首座。便下座。
上堂，僧問：如何是佛法大意？師竪起拂子。僧便喝，師便打。又僧問：如何是佛法大意？師亦竪起拂子。僧便喝，師亦喝。僧擬議，師便打。師乃云：大衆，夫爲法者，不避喪身失命。我二十年在黄檗先師處，三度問佛法的的大意，三度蒙他賜杖，如蒿枝拂著相似。如今更思得一頓棒喫，誰人爲我行得？時有僧出衆云：某甲行得。師拈棒與他，其僧擬接，師便打。
上堂，僧問：如何是劒刃上事？師云：禍事禍事。僧擬議，師便打。問：祇如石室行者踏碓，忘却移脚，向什麽處去？師云：没溺深泉。師乃云：但有來者，不虧欠伊，總識伊來處。若與麽來，恰似失却；不與麽來，無繩自縛。一切時中，莫亂斟酌。會與不會，都來是錯。分明與麽道，一任天下人貶剥。久立，珍重！
上堂云：一人在孤峯頂上無出身之路，一人在十字街頭亦無向背。那箇在前那箇在後？不作維摩詰，不作傅大士。珍重！
上堂云：有一人論劫在途中不離家舍，有一人離家舍不在途中。那箇合受人天供養？便下座。
上堂，僧問：如何是第一句？師云：三要印開朱點窄，未容擬議主賓分。問：如何是第二句？師云：妙解豈容無著問，漚和争負截流機？問：如何是第三句？師云：看取棚頭弄傀儡，抽牽都藉裏頭人。師又云：一句語須具三玄門，一玄門須具三要。有權有用，汝等諸人作麽生會？下座。
師晚參，示衆云：有時奪人不奪境，有時奪境不奪人，有時人境俱奪，有時人境俱不奪。時有僧問：如何是奪人不奪境？師云：煦日發生鋪地錦，嬰孩垂髮白如絲。僧云：如何是奪境不奪人？師云：王令已行天下徧，將軍塞外絶烟塵。僧云：如何是人境兩俱奪？師云：并汾絶信，獨處一方。僧云：如何是人境俱不奪？師云：王登寳殿，野老謳謌。師乃云：今時學佛法者，且要求真正見解。若得真正見解，生死不染，去住自由，不要求殊勝，殊勝自至。道流，祇如自古先德皆有出人底路。如山僧指示人處，祇要你不受人惑，要用便用，更莫遲疑。如今學者不得，病在甚處？病在不自信處。你若自信不及，卽便茫茫地狥一切境轉，被他萬境囘换，不得自由。你若能歇得念念馳求心，便與祖佛不别。你欲得識祖佛麽？祇你面前聽法底是。學人信不及，便向外馳求，設求得者，皆是文字勝相，終不得他活祖意。莫錯，諸禪德！此時不遇，萬劫千生輪迴三界，狥好境掇去驢牛肚裏生。道流，約山僧見處，與釋迦不别。今日多般用處欠少什麽？一道神光未曾間歇。若能如是見得，祇是一生無事人。大德，三界無安，猶如火宅，此不是你久停住處。無常殺鬼，一刹那間，不揀貴賤老少。你要與祖佛不别，但莫外求。你一念心上清淨光，是你屋裏法身佛。你一念心上無分别光，是你屋裏報身佛。你一念心上無差别光，是你屋裏化身佛。此三種身是你，卽今目前聽法底人。祇爲不向外馳求，有此功用。據經論家，取三種身爲極則。約山僧見處不然，此三種身是名言，亦是三種依。古人云：身依義立，土據體論。法性身、法性土，明知是光影。大德，你且識取弄光影底人是諸佛之本源，一切處是道流歸舍處。是你四大色身不解説法聽法，脾胃肝膽不解説法聽法，虚空不解説法聽法。是什麽解説法聽法？是你目前歷歷底，勿一箇形段孤明，是這箇解説法聽法。若如是見得，便與祖佛不别。但一切時中更莫間斷，觸目皆是。祇爲情生智隔，想變體殊，所以輪迴三界，受種種苦。若約山僧見處，無不甚深，無不解脱。道流，心法無形，通貫十方。在眼曰見，在耳曰聞，在鼻齅香，在口談論，在手執捉，在足運奔。本是一精明，分爲六和合。一心既無，隨處解脱。山僧與麽説，意在什麽處？祇爲道流一切馳求心不能歇，上他古人閑機境。道流，取山僧見處，坐斷報化佛頭，十地滿心，猶如客作兒。等妙二覺擔枷鎖漢，羅漢辟支猶如厠穢，菩提湼槃如繫驢橛。何以如此？祇爲道流不達三祇劫空，所以有此障礙。若是真正道人，終不如是。但能隨緣消舊業，任運著衣裳，要行卽行，要坐卽坐，無一念心希求佛果。緣何如此？古人云：若欲作業求佛，佛是生死大兆。大德，時光可惜，祇擬傍家波波地學禪學道，認名認句，求佛求祖，求善知識意度。莫錯！道流，你祇有一箇父母，更求何物？你自返照看！古人云：演若達多失却頭，求心歇處卽無事。大德，且要平常，莫作模樣。有一般不識好惡秃奴，便卽見神見鬼，指東劃西，好晴好雨，如是之流，盡須抵債，向閻老前吞熱鐵丸有日。好人家男女，被這一般野狐精魅所著，便卽揑怪。瞎屢生，索飯錢有日在。
師示衆云：道流，切要求取真正見解，向天下横行，免被這一般精魅惑亂。無事是貴人，但莫造作，祇是平常。你擬向外傍家求過覓脚手，錯了也。祇擬求佛，佛是名句。你還識馳求底麽？三世十方佛祖出來，也祇爲求法。如今參學道流也祇爲求法。得法始了。未得，依前輪迴五道。云何是法？法者是心法。心法無形，通貫十方，目前現用。人信不及，便乃認名認句，向文字中求意度佛法，天地懸殊。道流，山僧説法，説什麽法？説心地法，便能入凡入聖、入淨入穢、入真入俗。要且不是你真俗凡聖，能與一切真俗凡聖安著名字。真俗凡聖與此人安著名字不得。道流，把得便用，更不著名字，號之爲玄旨。山僧説法與天下人别。祇如有箇文殊普賢出來目前，各現一身問法，纔道咨和尚，我早辨了也。老僧穩坐，更有道流來相見時，我盡辨了也。何以如此？祇爲我見處别，外不取凡聖，内不住根本，見徹更不疑謬。
師示衆云：道流，佛法無用功處，祇是平常無事，屙屎送尿，著衣喫飯，困來卽卧。愚人笑我，智乃知焉。古人云：向外作工夫，總是癡頑漢。你且隨處作主，立處皆真，境來囘换不得。縱有從來習氣，五無間業，自爲解脱大海。今時學者總不識法，猶如觸鼻羊，逢著物安在口裏，奴郎不辨，賓主不分。如是之流，邪心入道，閙處卽入，不得名爲真出家人，正是真俗家人。夫出家者，須辨得平常真正見解，辨佛辨魔，辨真辨僞，辨凡辨聖。若如是辨得，名真出家。若魔佛不辨，正是出一家入一家，唤作造業衆生，未得名爲真出家。祇如今有一箇佛魔同體不分，如水乳合，鵞王喫乳。如明眼道流，魔佛俱打。你若愛聖憎凡，生死海裏浮沉。
問：如何是佛魔？師云：你一念心疑處是佛魔。你若達得萬法無生，心如幻化，更無一塵一法，處處清淨，是佛。然佛與魔是染淨二境。約山僧見處，無佛無衆生、無古無今。得者便得，不歷時節。無修無證，無得無失。一切時中更無别法，設有一法過此者，我説如夢如化，山僧所説皆是。道流，卽今目前孤明歷歷地聽者，此人處處不滯，通貫十方，三界自在。入一切境，差别不能囘换。一刹那間透入法界，逢佛説佛，逢祖説祖，逢羅漢説羅漢，逢餓鬼説餓鬼，向一切處遊履國土教化衆生。未曾離一念，隨處清淨，光透十方，萬法一如。道流，大丈夫兒今日方知本來無事。祇爲你信不及，念念馳求，捨頭覓頭，自不能歇。如圓頓菩薩，入法界現身，向淨土中厭凡忻聖。如此之流，取捨未忘，染淨心在。如禪宗見解又且不然，直是現今更無時節。山僧説處，皆是一期藥病相治，總無實法。若如是見得，是真出家，日消萬兩黄金。道流，莫取次，被諸方老師印破面門，道我解禪解道，辯似懸河，皆是造地獄業。若是真正學道人，不求世間過，切急要求真正見解。若達真正見解圓明，方始了畢。
問：如何是真正見解？師云：你但一切入凡入聖、入染入淨、入諸佛國土、入彌勒樓閣、入毗盧遮那法界，處處皆現國土成住壞空。佛出于世，轉大法輪，却入湼槃。不見有去來相貌，求其生死了不可得。便入無生法界，處處遊履國土，入華嚴世界，盡見諸法空相，皆無實法。唯有聽法無依道人，是諸佛之母。所以佛從無依生，若悟無依，佛亦無得。若如是見得者，是真正見解。學人不了，爲執名句，被他凡聖名碍，所以障其道眼，不得分明。祇如十二分教皆是表顯之説，學者不會，便向表顯名句上生解，皆是依倚，落在因果，未免三界生死。你若欲得生死去住脱著自由，卽今識取聽法底人。無形無相、無根無本、無住處，活潑潑地，應是萬種施設。用處祇是無處，所以覓著轉遠，求之轉乖，號之爲祕密。道流，你莫認著箇夢幻伴子，遲晚中間便歸無常。你向此世界中覓箇什麽物作解脱？覓取一口飯喫，補毳過時？且要訪尋知識，莫因循逐樂，光陰可惜。念念無常，粗則被地水火風，細則被生住異滅四相所逼。道流，今時且要識取四種無相境，免被境擺撲。
問：如何是四種無相境？師云：你一念心疑，被地來礙；你一念心愛，被水來溺；你一念心嗔，被火來燒；你一念心喜，被風來飄。若能如是辨得，不被境轉，處處用境，東涌西没，南涌北没，中涌邊没，邊涌中没，履水如地，履地如水。緣何如此？爲達四大如夢如幻故。道流，你祇今聽法者，不是你四大，能用你四大。若能如是見得，便乃去住自由。約山僧見處，勿嫌底法。你若愛聖，聖者聖之名。有一般學人向五臺山裏求文殊，早錯了也。五臺山無文殊。你欲識文殊麽？祇你目前用處始終不異，處處不疑，此箇是活文殊。你一念心無差别光，處處總是真普賢。你一念心自能解縛，隨處解脱，此是觀音三昧法。互爲主伴，出則一時出，一卽三，三卽一。如是解得，始好看教。
師示衆云：如今學道人且要自信，莫向外覓，總上他閑塵境，都不辨邪正。祇如有祖有佛，皆是教迹中事。有人拈起一句子語，或隱顯中出，便卽疑生，照天照地，傍家尋問，也大茫然。大丈夫兒，莫祇麽論主論賊、論是論非、論色論財、論説閑話過日。山僧此間不論僧俗，但有來者，盡識得伊。任伊向甚處出來，但有聲名文句，皆是夢幻。却見乘境底人，是諸佛之玄旨。佛境不能自稱我是佛境，還是這箇無依道人乘境出來。若有人出來問我求佛，我卽應清淨境出。有人問我菩薩，我卽應慈悲境出。有人問我菩提，我卽應淨妙境出。有人問我湼槃，我卽應寂静境出。境卽萬般差别，人卽不别。所以應物現形，如水中月。道流，你若欲得如法，直須是大丈夫兒始得。若萎萎隨隨地，則不得也。夫如𤭣嗄之器，不堪貯醍醐。如大器者，直要不受人惑，隨處作主，立處皆真。但有來者，皆不得受。你一念疑卽魔入心，如菩薩疑時生死魔得便。但能息念，更莫外求，物來卽照。你但信現今用底，一箇事也無。你一念心生三界，隨緣被境，分爲六塵。你如今應用處欠少什麽？一刹那間便入淨入穢、入彌勒樓閣、入三眼國土，處處遊履，唯見空名。
問：如何是三眼國土？師云：我共你入淨妙國土中，著清淨衣，説法身佛；又入無差别國土中，著無差别衣，説報身佛；又入解脱國土中，著光明衣，説化身佛。此三眼國土皆是依變。約經論家，取法身爲根本，報、化二身爲用。山僧見處，法身卽不解説法。所以古人云：身依義立，土據體論。法性身、法性土，明知是建立之法依通國土，空拳黄葉用誑小兒。蒺蔾菱刺枯骨上覓什麽汁？心外無法，内亦不可得，求什麽物？你諸方言道有修有證。莫錯！設有修得者，皆是生死業。你言六度萬行齊修，我見皆是造業。求佛求法卽是造地獄業，求菩薩亦是造業，看經看教亦是造業。佛與祖師是無事人。所以有漏有爲，無漏無爲，爲清淨業。有一般瞎秃子飽喫飯了，便坐禪觀行，把捉念漏，不令放起，厭喧求静，是外道法。祖師云：你若住心看静，舉心外照，攝心内澄，凝心入定，如是之流，皆是造作。是你如今與麽聽法底人，作麽生擬修他證他、莊嚴他？渠且不是修底物，不是莊嚴得底物。若教他莊嚴，一切物卽莊嚴得。你且莫錯！道流，你取這一般老師口裏語，爲是真道，是善知識不思議。我是凡夫心，不敢測度他老宿。瞎屢生！你一生祇作這箇見解，孤負這一雙眼，冷噤噤地如凍凌上驢駒相似。我不敢毁善知識，怕生口業。道流，夫大善知識始敢毁佛毁祖，是非天下，排斥三藏教，駡辱諸小兒，向逆順中覓人。所以我於十二年中，求一箇業性，如芥子許不可得。若似新婦子禪師，便卽怕趁出院，不與飯喫，不安不樂。自古先輩到處人不信，被遞出始知是貴。若到處人盡肯，堪作什麽？所以師子一吼，野干腦裂。道流，諸方説有道可修、有法可證，你説證何法修何道？你今用處欠少什麽物？修補何處？後生小阿師不會，便卽信這般野狐精魅，許他説事，繫縛他人，言道理行相應，護惜三業，始得成佛。如此説者，如春細雨。古人云：路逢達道人，第一莫向道。所以言：若人修道道不行，萬般邪境競頭生。智劒出來無一物，明頭未顯暗頭明。所以古人云：平常心是道。大德覓什麽物？現今目前聽法無依道人，歷歷地分明，未曾欠少。你若欲得與祖佛不别，但如是見，不用疑誤。你心心不異，名之活祖。心若有異，則性相别。心不異故，卽性相不别。
問：如何是心心不異處？師云：你擬問，早異了也。性相各分。道流，莫錯！世出世諸法皆無自性，亦無生性，但有空名，名字亦空。你祇麽認他閑名爲實，大錯了也。設有，皆是依變之境。有箇菩提依、湼槃依、解脱依、三身依、境智依、菩薩依、佛依，你向依變國土中覓什麽物？乃至三乘十二分教皆是拭不淨故紙，佛是幻化身，祖是老比丘。你還是娘生已否？你若求佛，卽被佛魔攝。你若求祖，卽被祖魔縛。你若有求，皆苦，不如無事。有一般秃比丘向學人道：佛是究竟，於三大阿僧祇劫修行果滿，方始成道。道流，你若道佛是究竟，緣什麽八十年後，向拘尸羅城雙林樹間側卧而死去？佛今何在？明知與我生死不别。你言三十二相八十種好是佛，轉輪聖王應是如來。明知是幻化。古人云：如來舉身相，爲順世間情。恐人生斷見，權且立虚名。假言三十二，八十也空聲。有身非覺體，無相乃真形。你道佛有六通，是不可思議。一切諸天神仙、阿修羅、大力鬼，亦有神通，應是佛否？道流，莫錯！祇如阿修羅與天帝釋戰，戰敗，領八萬四千眷屬入藕絲孔中藏，莫是聖否？如山僧所舉，皆是業通依通。夫如佛六通者不然，入色界不被色惑，入聲界不被聲惑，入香界不被香惑，入味界不被味惑，入觸界不被觸惑，入法界不被法惑，所以達六種色聲香味觸法皆是空相，不能繫縛。此無依道人雖是五藴漏質，便是地行神通。道流，真佛無形，真法無相。你祇麽幻化上頭作模作樣，設求得者，皆是野狐精魅，並不是真佛，是外道見解。夫如真學道人，並不取佛，不取菩薩羅漢，不取三界殊勝。逈然獨脱，不與物拘。乾坤倒覆，我更不疑。十方諸佛現前，無一念心喜。三塗地獄頓現，無一念心怖。緣何如此？我見諸法空相，變卽有，不變卽無，三界唯心，萬法唯識。所以夢幻空花，何勞把捉！唯有道流目前現今聽法底人，入火不燒，入水不溺，入三塗地獄如遊園觀，入餓鬼畜生而不受報。緣何如此？無嫌底法。你若愛聖憎凡，生死海裏沉浮。煩惱由心故有，無心煩惱何拘？不勞分别取相，自然得道須臾。你擬傍家波波地學得，於三祇劫中終歸生死，不如無事向叢林中、牀角頭交脚坐。道流，如諸方有學人來，主客相見了，便有一句子語，辨前頭善知識，被學人拈出箇機權語路，向善知識口角頭攛過，看你識不識。你若識得是境，把得便抛向坑子裏。學人便卽尋常，然後便索善知識語。依前奪之。學人云：上智哉！是大善知識卽云：你大不識好惡。如善知識把出箇境塊子向學人面前弄，前人辨得了，不作主，不受境惑，善知識便卽現半身，學人便喝。善知識又入一切差别語路中擺撲。學人云：不識好惡，老秃奴！善知識歎曰：真正道流！如諸方善知識不辨邪正，學人來問菩提湼槃、三身境智，瞎老師便與他解説，被他學人駡著，便把棒打他，言無禮度。自是你善知識無眼，不得嗔他。有一般不識好惡秃奴，卽指東劃西，好晴好雨，好燈籠露柱。你看眉毛有幾莖？這箇具機緣。學人不會，便卽心狂。如是之流，總是野狐精魅魍魎，被他好學人嗌嗌微笑，言瞎老秃奴惑亂他天下人。道流，出家兒且要學道。祇如山僧往日曾向毗尼中留心，亦曾於經論尋討。後方知是濟世藥，表顯之説，遂乃一時抛却，卽訪道參禪。後遇大善知識，方乃道眼分明，始識得天下老和尚，知其邪正。不是娘生下便會，還是體究練磨，一朝自省。道流，你欲得如法見解，但莫受人惑。向裏向外逢著便殺，逢佛殺佛，逢祖殺祖，逢羅漢殺羅漢，逢父母殺父母，逢親眷殺親眷，始得解脱，不與物拘，透脱自在。如諸方學道流，未有不依物出來底，山僧向此間從頭打，手上出來手上打，口裏出來口裏打，眼裏出來眼裏打。未有一箇獨脱出來底，皆是上他古人閑機境。山僧無一法與人，祇是治病解縛。你諸方道流試不依物出來，我要共你商量，十年五歲，並無一人。皆是依草附葉，竹木精靈野狐精魅，向一切糞塊上亂咬。瞎漢枉消他十方信施，道我是出家兒，作如是見解。向你道無佛無法、無修無證。祇與麽傍家，擬求什麽物？瞎漢！頭上安頭，是你欠少什麽？道流，是你目前用底與祖佛不别。祇麽不信，便向外求。莫錯！向外無法，内亦不可得。你取山僧口裏語，不如休歇無事去。已起者莫續，未起者不要放起，便勝你十年行脚。約山僧見處，無如許多般。祇是平常著衣喫飯，無事過時。你諸方來者，皆是有心求佛求法，求解脱，求出離三界。癡人，你要出三界什麽處去？佛祖是賞繫底名句。你欲識三界麽？不離你今聽法底心地。你一念心貪，是欲界；你一念心嗔，是色界；你一念心癡，是無色界。是你屋裏家具子。三界不自道我是三界，還是道流目前靈靈地照燭萬般，酌度世界底人，與三界安名。大德，四大色身是無常，乃至脾胃肝膽髮毛爪齒，唯見諸法空相。你一念心歇得處，唤作菩提樹。你一念心不能歇得處，唤作無明樹。無明無住處，無明無始終。你若念念心歇不得，便上他無明樹，便入六道四生，披毛戴角。你若歇得，便是清淨身界。你一念不生，便是上菩提樹。三界神通變化，意生化身，法喜禪悦，身光自照。思衣，羅綺千重。思食，百味具足。更無横病。菩提無住處，是故無得者。道流，大丈夫漢更疑箇什麽？目前用處更是阿誰？把得便用，莫著名字，號爲玄旨。與麽見得，勿嫌底法。古人云：心隨萬境轉，轉處實能幽。隨流認得性，無喜亦無憂。道流，如禪宗見解，死活循然。參學之人大須子細。如主客相見，便有言論往來。或應物現形，或全體作用，或把機權喜怒，或現半身，或乘師子，或乘象王。如有真正學人便喝，先拈出一箇膠盆子，善知識不辨是境，便上他境上作模作樣，學人便喝，前人不肯放，此是膏肓之病不堪醫，唤作客看主。或是善知識不拈出物，隨學人問處卽奪，學人被奪，抵死不放，此是主看客。或有學人應一箇清淨境，出善知識前，善知識辨得是境，把得抛向坑裏，學人言：大好！善知識卽云：咄哉，不識好惡！學人便禮拜，此唤作主看主。或有學人披枷帶鎖出善知識前，善知識更與安一重枷鎖，學人歡喜，彼此不辨，呼爲客看客。大德，山僧如是所舉，皆是辨魔揀異，知其邪正。道流，實情大難，佛法幽玄，解得可可地。山僧竟日與他説破，學者總不在意。千徧萬徧脚底踏過，黑没焌地。無一箇形段，歷歷孤明。學人信不及，便向名句上生解。年登半百，祇管傍家負死屍行，擔却擔子天下走，索草鞋錢有日在。大德，山僧説向外無法，學人不會，便卽向裏作解，便卽倚壁坐，舌拄上齶，湛然不動。取此爲是祖門佛法，也大錯！是你若取不動清淨境爲是，你卽認他無明爲郎主。古人云：湛湛黑暗深坑，實可怖畏。此之是也。你若認他動者是，一切草木皆解動，應可是道也。所以動者是風大，不動者是地大，動與不動俱無自性。你若向動處捉他，他向不動處立。你若向不動處捉他，他向動處立。譬如潛泉魚，皷波而自躍。大德，動與不動是二種境，還是無依道人用動用不動。如諸方學人來，山僧此間作三種根器斷。如中下根器來，我便奪其境而不除其法。或中上根器來，我便境法俱奪。如上上根器來，我便境法人俱不奪。如有出格見解人來，山僧此間便全體作用，不歷根器。大德，到這裏學人著力處不通風，石火電光卽過了也。學人若眼定動，卽没交涉。擬心卽差，動念卽乖。有人解者，不離目前。大德，你擔鉢囊屎擔子傍家走，求佛求法，卽今與麽馳求底，你還識渠麽？活潑潑地祇是勿根株，擁不聚，撥不散，求著卽轉遠，不求還在目前。靈音屬耳。若人不信，徒勞百年。道流，一刹那間便入華藏世界、入毗盧遮那國土、入解脱國土、入神通國土、入清淨國土、入法界、入穢入淨、入凡入聖、入餓鬼畜生。處處討覓尋，皆不見有生有死，唯有空名。幻化空花，不勞把捉。得失是非，一時放却。道流，山僧佛法的的相承，從麻谷和尚、丹霞和尚、道一和尚、廬山拽石頭和尚，一路行徧天下，無人信得，盡皆起謗。如道一和尚用處，純一無雜，學人三百五百，盡皆不見他意。如廬山和尚自在真正順逆用處，學人不測涯際，悉皆茫然。如丹霞和尚翫珠隱顯，學人來者，皆悉被駡。如麻谷用處，苦如黄檗，近傍不得。如石鞏用處，向箭頭上覓人，來者皆懼。如山僧今日用處，真正成壞，翫弄神變，入一切境，隨處無事，境不能换。但有來求者，我卽便出看渠。渠不識我，我便著數般衣，學人生解，一向入我言句，苦哉！瞎秃子無眼人，把我著底衣認青黄赤白。我脱却入清淨境中，學人一見便生忻欲。我又脱却，學人失心，茫然狂走，言我無衣。我卽向渠道：你識我著衣底人否？忽爾囘頭認我了也。大德，你莫認衣，衣不能動，人能著衣。有箇清淨衣、有箇無生衣、菩提衣、湼槃衣，有祖衣有佛衣。大德，但有聲名文句，皆悉是衣變。從臍輪氣海中鼓激，牙齒敲磕成其句義，明知是幻化。大德，外發聲語業，内表心所法，以思有念，皆悉是衣。你祇麽認他著底衣爲實解，縱經塵劫，祇是衣通，三界循還，輪迴生死。不如無事，相逢不相識，共語不知名。今時學人不得，蓋爲認名字爲解，大策子上抄死老漢語，三重五重複子裏，不教人見，道是玄旨，以爲保重。大錯！瞎屢生。你向枯骨上覓什麽汁？有一般不識好惡，向教中取，意度商量，成於句義。如把屎塊子向口裏含了，吐過與别人。猶如俗人打傳口令相似，一生虚過也。道我出家，被他問著佛法，便卽杜口無詞，眼似漆突，口如楄檐。如此之類，逢彌勒出世，移置他方世界，寄地獄受苦。大德，你波波地往諸方覓什麽物？踏你脚板闊，無佛可求，無道可成，無法可得。外求有相佛，與汝不相似。欲識汝本心，非合亦非離。道流，真佛無形，真道無體，真法無相，三法混融，和合一處。辨既不得，唤作茫茫業識衆生。
問：如何是真佛真法真道？乞垂開示。師云：佛者，心清淨是。法者，心光明是。道者，處處無礙淨光是。三卽一，皆是空名而無實有。如真正學道人，念念心不間斷。自達磨大師從西土來，祇是覓箇不受人惑底人。後遇二祖，一言便了，始知從前虚用功夫。山僧今日見處與祖佛不别。若第一句中得，與祖佛爲師；若第二句中得，與人天爲師；若第三句中得，自救不了。
問：如何是西來意？師云：若有意，自救不了。云：既無意，云何二祖得法？師云：得者是不得。云：既若不得，云何是不得底意？師云：爲你向一切處馳求心不能歇，所以祖師言：咄哉丈夫，將頭覓頭！你言下便自囘光返照，更不别求，知身心與祖佛不别，當下無事，方名得法。大德，山僧今時事不獲已，話度説出許多不才淨。你且莫錯！據我見處，實無許多般道理，要用便用，不用便休。祇如諸方説六度萬行以爲佛法，我道是莊嚴門、佛事門，非是佛法。乃至持齋持戒，擎油不㴸，道眼不明，盡須抵債，索飯錢有日在。何故如此？入道不通理，復身還信施，長者八十一，其樹不生耳。乃至孤峯獨宿，一食卯齋，長坐不卧，六時行道，皆是造業底人。乃至頭目髓腦、國城妻子、象馬七珍，盡皆捨施，如是等見，皆是苦身心，故還招苦果。不如無事，純一無雜。乃至十地滿心菩薩，皆求此道流蹤跡了不可得。所以諸天歡喜，地神捧足，十方諸佛無不稱歎。緣何如此？爲今聽法道人用處無蹤跡。
問：大通智勝佛，十劫坐道場，佛法不現前，不得成佛道。未審此意如何？乞師指示。師云：大通者，是自己於處處達其萬法無性無相，名爲大通。智勝者，於一切處不疑，不得一法，名爲智勝。佛者，心清淨光明，透徹法界，得名爲佛。十劫坐道場者，十波羅密是。佛法不現前者，佛本不生，法本不滅，云何更有現前？不得成佛道者，佛不應更作佛。古人云：佛常在世間，而不染世間法。道流，你欲得作佛，莫隨萬物。心生種種法生，心滅種種法滅，一心不生，萬法無咎。世與出世，無佛無法，亦不現前，亦不曾失。設有者，皆是名言章句，接引小兒，施設藥病，表顯名句。且名句不自名句，還是你目前昭昭靈靈，鑒覺聞知照燭底，安一切名句。大德，造五無間業，方得解脱。
問：如何是五無間業？師云：殺父害母，出佛身血，破和合僧，焚燒經像等，此是五無間業。云：如何是父？師云：無明是父。你一念心，求起滅處不得，如響應空，隨處無事，名爲殺父。云：如何是母？師云：貪愛爲母。你一念心，入欲界中求其貪愛，唯見諸法空相，處處無著，名爲害母。云：如何是出佛身血？師云：你向清淨法界中無一念心生解，便處處黑暗，是出佛身血。云：如何是破和合僧？師云：你一念心，正達煩惱結使，如空無所依，是破和合僧。云：如何是焚燒經像？師云：見因緣空、心空、法空，一念決定斷，逈然無事，便是焚燒經像。大德，若如是達得，免被他凡聖名礙。你一念心，祇向空拳指上生實解，根境法中虚揑恠。自輕而退屈，言我是凡夫他是聖人。秃屢生！有甚死急？披他師子皮，却作野干鳴。大丈夫漢不作丈夫氣息，自家屋裏物不肯信，祇麽向外覓，上他古人閑名句，倚陰博陽，不能特達，逢境便緣，逢塵便執，觸處惑起，自無準定。道流，莫取山僧説處。何故？説無憑據，一期間圖畫虚空，如彩畫像等喻。道流，莫將佛爲究竟。我見猶如厠孔，菩薩羅漢盡是枷鎖縛人底物。所以文殊仗劒殺於瞿曇，鴦掘持刀害於釋氏。道流，無佛可得。乃至三乘五性圓頓教迹，皆是一期藥病相治，並無實法。設有，皆是相似表顯，路布文字。差排且如是説。道流，有一般秃子便向裏許著功，擬求出世之法，錯了也。若人求佛，是人失佛。若人求道，是人失道。若人求祖，是人失祖。大德，莫錯！我且不取你解經論，我亦不取你國王大臣，我亦不取你辯似懸河，我亦不取你聰明智慧，唯要你真正見解。道流，設解得百本經論，不如一箇無事底阿師。你解得，卽輕蔑他人，勝負修羅，人我無明，長地獄業。如善星比丘解十二分教，生身陷地獄，大地不容。不如無事休歇去，飢來喫飯，睡來合眼。愚人笑我，智乃知焉。道流，莫向文字中求，心動疲勞，吸冷氣無益。不如一念緣起無生，超出三乘權學菩薩。大德，莫因循過日。山僧往日未有見處時，黑漫漫地，光陰不可空過，腹熱心忙，奔波訪道。後還得力，始到今日共道流如是話度。勸諸道流，莫爲衣食。看世界易過，善知識難遇，如優曇花時一現耳。你諸方聞道有箇臨濟老漢出來，便擬問難，教語不得，被山僧全體作用。學人空開得眼口，總動不得，懵然不知以何答我。我向伊道：龍象蹴踏，非驢所堪。你諸處祇指胸點肋，道我解禪解道，三箇兩箇到這裏不奈何。咄哉！你將這箇身心，到處簸兩片皮，誑謼閭閻，喫鐵棒有日在。非出家兒，盡向阿修羅界攝。夫如至理之道，非諍論而求。激揚鏗鏘以摧外道。至於佛祖相承，更無别意。設有言教，落在化儀，三乘五性，人天因果。如圓頓之教又且不然。童子善財皆不求過。大德，莫錯用心。如大海不停死屍，祇麽擔却擬天下走。自起見障，以礙於心。日上無雲，麗天普照。眼中無翳，空裏無花。道流，你欲得如法，但莫生疑。展則彌綸法界，收則絲髮不立。歷歷孤明，未曾欠少。眼不見，耳不聞，唤作什麽物？古人云：説似一物則不中。你但自家看，更有什麽？説亦無盡。各自著力，珍重！
黄檗因入厨次，問飯頭：作什麽？飯頭云：揀衆僧米。黄檗云：一日喫多少？飯頭云：二石五。黄檗云：莫太多麽？飯頭云：猶恐少在。黄檗便打。飯頭却舉似師。師云：我爲汝勘這老漢。纔到侍立次，黄檗舉前話。師云：飯頭不會，請和尚代一轉語。師便問：莫太多麽？黄檗云：何不道來日更喫一頓！師云：説什麽來日，卽今便喫。道了便掌。黄檗云：這風顛漢，又來這裏捋虎鬚。師便喝：出去！後潙山問仰山：此二尊宿意作麽生？仰山云：和尚作麽生？潙山云：養子方知父慈。仰山云：不然。潙山云：子又作麽生？仰山云：大似勾賊破家。
師問僧：什麽處來？僧便喝，師便揖坐，僧擬議，師便打。師見僧來，便竪起拂子。僧禮拜，師便打。又見僧來，亦竪起拂子。僧不顧，師亦打。
師一日同普化赴施主家齋次。師問：毛吞巨海，芥納須彌。爲是神通妙用，本體如然？普化踏倒飯牀。師云：太粗生！普化云：這裏是什麽所在？説粗説細！師來日又同普化赴齋。問：今日供養，何似昨日？普化依前踏倒飯牀。師云：得卽得，太粗生！普化云：瞎漢，佛法説什麽粗細！師乃吐舌。
師一日與河陽木塔長老同在僧堂地爐内坐。因説普化每日在街市掣風掣顛，知他是凡是聖？言猶未了，普化入來。師便問：汝是凡是聖？普化云：汝且道我是凡是聖？師便喝。普化以手指云：河陽新婦子，木塔老婆禪，臨濟小廝兒，却具一隻眼。師云：這賊！普化云：賊，賊！便出去。
一日，普化在僧堂前喫生菜。師見云：大似一頭驢。普化便作驢鳴。師云：這賊！普化云：賊，賊！便出去。
因普化常於街市摇鈴云：明頭來明頭打，暗頭來暗頭打，四方八面來旋風打，虚空來連架打。師令侍者去。纔見如是道，便把住云：總不與麽來時如何？普化托開云：來日大悲院裏有齋。侍者囘舉似師。師云：我從來疑著這漢。
有一老宿參師，未曾人事便問：禮拜卽是，不禮拜卽是？師便喝，老宿便禮拜。師云：好箇草賊！老宿云：賊，賊！便出去。師云：莫道，無事好。首座侍立次，師云：還有過也無？首座云：有。師云：賓家有過，主家有過？首座云：二俱有過。師云：過在什麽處？首座便出去。師云：莫道，無事好。後有僧舉似南泉。南泉云：官馬相踏。
師因入軍營赴齋門，首見員僚，師指露柱問：是凡是聖？員僚無語。師打露柱云：直饒道得，也祇是箇木橛。便入去。
師問院主：什麽處來？主云：州中糶黄米去來。師云：糶得盡麽？主云：糶得盡。師以杖面前畫一畫云：還糶得這箇麽？主便喝，師便打。典座至，師舉前語。典座云：院主不會和尚意。師云：你作麽生？典座便禮拜，師亦打。
有座主來相看次，師問座主：講何經論？主云：某甲荒虚，粗習百法論。師云：有一人於三乘十二分教明得，有一人於三乘十二分教明不得，是同是别？主云：明得卽同，明不得卽别。樂普爲侍者，在師後立云：座主，這裏是什麽所在，説同説别？師囘首問侍者：汝又作麽生？侍者便喝。師送座主囘來，遂問侍者：適來是汝喝老僧？侍者云：是。師便打。
師聞第二代德山垂示云：道得也三十棒，道不得也三十棒。師令樂普去問：道得爲什麽也三十棒？待伊打汝，接住棒送一送，看他作麽生。普到彼，如教而問。德山便打。普接住送一送。德山便歸方丈。普囘舉似師。師云：我從來疑著這漢。雖然如是，汝還見德山麽？普擬議，師便打。
王常侍一日訪師，同師於僧堂前看。乃問：這一堂僧還看經麽？師云：不看經。侍云：還學禪麽？師云：不學禪。侍云：經又不看，禪又不學，畢竟作箇什麽？師云：總教伊成佛作祖去。侍云：金屑雖貴，落眼成翳。又作麽生？師云：將謂你是箇俗漢。
師問杏山：如何是露地白牛？山云：吽，吽！師云：啞那？山云：長老作麽生？師云：這畜生。
師問樂普云：從上來一人行棒，一人行喝，阿那箇親？普云：總不親。師云：親處作麽生？普便喝，師乃打。
師見僧來，展開兩手。僧無語。師云：會麽？云：不會。師云：渾崙擘不開，與你兩文錢。
大覺到參，師舉起拂子。大覺敷坐具，師擲下拂子。大覺收坐具入僧堂。衆僧云：這僧莫是和尚親故，不禮拜，又不喫棒？師聞，令唤覺，覺出。師云：大衆道汝未參長老。覺云：不審。便自歸衆。
趙州行脚時參師，遇師洗脚次。州便問：如何是祖師西來意？師云：恰值老僧洗脚。州近前作聽勢。師云：更要第二杓惡水潑在。州便下去。
有定上座到參，問：如何是佛法大意？師下繩牀，擒住與一掌，便托開。定佇立。傍僧云：定上座何不禮拜？定方禮拜，忽然大悟。
師問洛浦云：從上來一人行棒，一人行喝，阿那箇親？洛浦云：總不親。師曰：親處作麽生？洛浦便喝，師便打。
一日，大覺到參，師舉起拂子。大覺敷坐具，師擲下拂子。大覺收坐具入僧堂。衆僧云：這僧莫是和尚親故，不禮拜，又不喫棒？師聞，令唤覺，覺出。師云：大衆道汝未參長老。覺云：不審。便自歸衆。麻谷到參，敷坐具，問：十二面觀音，阿那面正？師下繩牀，一手收坐具，一手搊麻谷云：十二面觀音向什麽處去也？麻谷轉身擬坐繩牀。師拈拄杖打。麻谷接却，相捉入方丈。
師問僧：有時一喝如金剛王寶劒，有時一喝如踞地金毛師子，有時一喝如探竿影草，有時一喝不作一喝用。汝作麽生會？僧擬議，師便喝。師問一尼：善來，惡來？尼便喝。師拈棒云：更道，更道！尼又喝，師便打。
龍牙問：如何是祖師西來意？師云：與我過禪板來。牙便過禪板與師，師接得便打。牙云：打卽任打，要且無祖師意。牙後到翠微。問：如何是祖師西來意？微云：與我過蒲團來。牙便過蒲團與翠微，翠微接得便打。牙云：打卽任打，要且無祖師意。牙住院後，有僧入室請益云：和尚行脚時，參二尊宿因緣，還肯他也無？牙云：肯卽深肯，要且無祖師意。徑山有五百衆，少人參請。黄檗令師到徑山，乃謂師曰：汝到彼作麽生？師云：某甲到彼自有方便。師到徑山，裝腰上法堂見徑山。徑山方舉頭，師便喝。徑山擬開口，師拂袖便行。尋有僧問徑山：這僧適來有什麽言句，便喝和尚？徑山云：這僧從黄檗會裏來，你要知麽？自問取他。徑山五百衆，太半分散。
普化一日於街市中就人乞直裰，人皆與之。普化俱不要。師令院主買棺一具。普化歸來，師云：我與汝做得箇直裰了也。普化便自擔去繞街市叫云：臨濟與我做直裰了也，我往東門遷化去。市人競隨看之。普化云：我今日未，來日往南門遷化去。如是三日，人皆不信。至第四日，無人隨看。獨出城外，自入棺内，倩路行人釘之。卽時傳布市人，競往開棺，乃見全身脱去，祇聞空中鈴響，隱隱而去。
師初在黄檗會下，行業純一。首座乃歎曰：雖是後生，與衆有異。遂問：上座在此多少時？師云：三年。首座云：曾參問也無？師云：不曾參問，不知問箇什麽？首座云：汝何不去問堂頭和尚如何是佛法的的大意？師便去。問聲未絶，黄檗便打。師下來，首座云：問話作麽生？師云：某甲問聲未絶，和尚便打。某甲不會。首座云：但更去問。師又去問，黄檗又打。如是三度發問，三度被打。師來白首座云：幸蒙慈悲，令某甲問訊和尚，三度發問，三度被打。自恨障緣，不領深旨。今且辭去。首座云：汝若去時，須辭和尚去。師禮拜退。首座先到和尚處云：問話底後生甚是如法。若來辭時，方便接他，向後穿鑿，成一株大樹，與天下人作陰凉去在。師去辭黄檗。檗云：不得往别處去。汝向高安灘頭大愚處去，必爲汝説。師到大愚。大愚問：什麽處來？師云：黄檗處來。大愚云：黄檗有何言句？師云：某甲三度問佛法的的大意，三度被打。不知某甲有過無過？大愚云：黄檗與麽老婆心切，爲汝得徹困，更來這裏問有過無過。師於言下大悟，云：元來黄檗佛法無多子。大愚搊住云：這尿牀鬼子，適來道有過無過，如今却道黄檗佛法無多子。你見箇什麽道理？速道，速道！師於大愚脅下築三拳。大愚托開云：汝師黄檗，非干我事。師辭大愚，却囘黄檗。黄檗見來，便問：這漢來來去去，有什麽了期？師云：祇爲老婆心切。便人事了侍立。黄檗問：什麽處去來？師去：昨奉慈旨，令參大愚去來。黄檗云：大愚有何言句？師遂舉前話。黄檗云：作麽生得這漢來，待痛與一頓。師云：説什麽待來，卽今便喫。隨後便掌。黄檗云：這風顛漢，却來這裏捋虎鬚。師便喝。黄檗云：侍者引這風顛漢參堂去！後潙山舉此話問仰山：臨濟當時得大愚力，得黄檗力？仰山云：非但騎虎頭，亦解抵虎尾。
師栽松次，黄檗問：深山裏栽許多作什麽？師云：一與出門作境致，二與後人作標榜。道了，將钁頭打地三下。黄檗云：雖然如是，子已喫吾三十棒了也。師又以钁頭打地三下，作嘘嘘聲。黄檗云：吾宗到汝，大興於世。後潙山舉此語問仰山：黄檗當時祇囑臨濟一人，更有人在？仰山云：有，祇是年代深遠，不欲舉似和尚。潙山云：雖然如是，吾亦要知，汝但舉看！仰山云：一人指南，吴越令行，遇大風卽止。
師侍立德山次，山云：今日困。師云：這老漢寐語作什麽？山便打。師掀倒繩牀，山便休。
師普請鋤地次，見黄檗來，拄而立。黄檗云：這漢困那？師云：钁也未舉，困箇什麽？黄檗便打。師接住棒一送，送倒。黄檗唤：維那維那，扶起我！維那近前扶云：和尚争容得這風顛漢無禮？黄檗纔起，便打維那。師钁地云：諸方火葬，我這裏一時活埋。後潙山問仰山：黄檗打維那，意作麽生？仰山云：正賊走却，邏蹤人喫棒。
師一日在僧堂前坐，見黄檗來，便閉却目。黄檗乃作怖勢，便歸方丈。師隨至方丈禮謝。首座在黄檗處侍立，黄檗云：此僧雖是後生，却知有此事。首座云：老和尚脚跟不點地，却證據箇後生。黄檗自於口上打一摑。首座云：知卽得。
師見普化乃云：我在南方馳書到潙山時，知你先在此住待我來。及我來，得汝佐贊。我今欲建立黄檗宗旨，汝切須爲我成褫。普化珍重下去。克符後至，師亦如是道。符亦珍重下去。三日後，普化却上問訊云：和尚前日道甚麽？師拈棒便打下。又三日，克符亦上問訊。乃問：和尚前日打普化作什麽？師亦拈棒打下。
師會下有同學二人相問：離却中下二機，請兄道一句子。一人云：擬問卽失。一人云：恁麽則禮拜老兄去也。前人云：賊！師聞得，陞堂云：要會臨濟賓主句，問取堂中二禪客。便下座。有僧來問：禮拜則是，不禮拜則是？師便喝，僧作禮。師云：這賊！僧亦云：這賊！便出去。師云：莫道，無事好。首座侍立，師囘顧云：還有過也無？座云：有。師云：賓家有過，主家有過？座云：二俱有過。師云：過在甚麽處？座便出去。師云：莫道，無事好。後有僧舉似南泉。泉云：官馬相踏。師問僧：什麽處來？僧便喝，師便揖坐。僧擬議，師便打。師見僧來，便竪起拂子。僧禮拜，師便打。又見僧來，亦竪起拂子。僧不顧，師亦打。
示衆云：參學之人大須子細。如賓主相見，便有言論往來。或應物現形，或全體作用，或把機權喜怒，或現半身，或乘師子，或乘象王。如有真正學人便喝，先拈出一箇膠盆子。善知識不辨是境，便上他境上作模作樣，便被學人又喝，前人不肯放下。此是膏肓之病，不堪醫治，唤作賓看主。或是善知識不拈出物，祇隨學人問處卽奪。學人被奪，抵死不肯放。此是主看賓。或有學人應一箇清淨境出善知識前，知識辨得是境，把得抛向坑裏。學人言：大好，善知識！知識卽云：咄哉，不識好惡！學人便禮拜。此唤作主看主。或有學人披枷帶鎖出善知識前，知識更與安一重枷鎖，學人歡喜，彼此不辨，唤作賓看賓。大德，山僧所舉，皆是辨魔揀異，知其邪正。師到明化。化問：來來去去作什麽？師云：祇徒踏破草鞋。化云：畢竟作麽生？師云：老漢話頭也不識。又往鳳林，路逢一婆。婆問：甚處去？師云：鳳林去。婆云：恰值鳳林不在。師云：甚處去？婆便行。師乃唤婆，婆囘頭，師便行。
師陞堂，有僧出，師便喝。僧亦喝，便禮拜，師便打。問僧：甚處來？曰：定州來。師拈棒，僧擬議，師便打。僧不肯，師曰：已後遇明眼人去在。僧後參三聖，纔舉前話，三聖便打。僧擬議，聖又打。師應機多用喝，會下參徒亦學師喝。師曰：汝等總學我喝，我今問汝：有一人從東堂出，一人從西堂出。兩人齊喝一聲，這裏分得賓主麽？汝且作麽生分？若分不得，已後不得學老僧喝。
示衆云：我有時先照後用，有時先用後照，有時照用同時，有時照用不同時。先照後用，有人在。先用後照，有法在。照用同時，驅耕夫之牛，奪饑人之食，敲骨取髓，痛下鍼錐。照用不同時，有問有答，立賓立主，合水和泥，應機接物。若是過量人，向未舉已前撩起便行，猶較些子。
師見僧來，舉起拂子。僧禮拜，師便打。又有僧來，師亦舉拂子。僧不顧，師亦打。又有僧來參，師舉拂子。僧曰：謝和尚指示。師亦打。
師在堂中睡，黄檗下來見，以拄杖打板頭一下。師舉頭見是黄檗，却睡。黄檗又打板頭一下，却往上間，見首座坐禪，乃云：下間後生却坐禪，汝這裏妄想作什麽？首座云：這老漢作什麽？黄檗打板頭一下，便出去。後潙山問仰山：黄檗入僧堂意作麽生？仰山云：兩彩一賽。
一日普請次，師在後行，黄檗囘頭見師空手，乃問：钁頭在什麽處？師云：有一人將去了也。黄檗云：近前來，共汝商量箇事。師便近前，黄檗竪起钁頭云：祇這箇天下人拈掇不起。師就手掣得竪起云：爲什麽却在某甲手裏？黄檗云：今日大有人普請。便歸院。後潙山問仰山：钁頭在黄檗手裏，爲什麽却被臨濟奪却？仰山云：賊是小人，智過君子。
師爲黄檗馳書去潙山時，仰山作知客，接得書便問：這箇是黄檗底，那箇是專使底？師便掌。仰山約住云：老兄知是般事便休。同去見潙山，潙山便問：黄檗師兄多少衆？師云：七百衆。潙山云：什麽人爲導首？師云：適來已達書了也。師却問潙山：和尚此間多少衆？潙山云：一千五百衆。師云：太多生。潙山云：黄檗師兄亦不少。師辭潙山，仰山送出云：汝向後北去，有箇住處。師云：豈有與麽事？仰山云：但去已後，有一人佐輔老兄在。此人祇是有頭無尾，有始無終。師後到鎮州，普化已在彼中。師出世，普化佐贊於師。師住未久，普化全身脱去。
師因半夏上黄檗，見和尚看經。師云：我將謂是箇人，元來是揞黑豆老和尚。住數日，乃辭去。黄檗云：汝破夏來，不終夏去。師云：某甲暫來禮拜和尚。黄檗遂打趁令去。師行數里，疑此事，却囘終夏。師一日辭黄檗。檗問：什麽處去？師云：不是河南，便歸河北。黄檗便打。師約住與一掌。黄檗大笑，乃唤侍者：將百丈先師禪板机案來。師云：侍者將火來！黄檗云：雖然如是，汝但將去，已後坐却天下人舌頭去在。後潙山問仰山：臨濟莫辜負他黄檗也無？仰山云：不然。潙山云：子又作麽生？仰山云：知恩方解報恩。潙山云：從上古人，還有相似底也無？仰山云：有，祇是年代深遠，不欲舉似和尚。潙山云：雖然如是，吾亦要知，子但舉看！仰山云：祇如楞嚴會上阿難讚佛云：將此深心奉塵刹，是則名爲報佛恩。豈不是報恩之事？潙山云：如是如是。見與師齊，減師半德。見過於師，方堪傳授。
師到達磨塔頭。塔主云：長老先禮佛，先禮祖？師云：佛祖俱不禮。塔主云：佛祖與長老是什麽冤家？師便拂袖而出。師行脚時到龍光。光上堂，師出問云：不展鋒鋩，如何得勝？光據坐。師云：大善知識豈無方便？光瞪目云：嗄。師以手指云：這老漢今日敗闕也。
到三峰，平和尚問曰：什麽處來？師云：黄檗來。平云：黄檗有何言句？師云：金牛昨夜遭塗炭，直至如今不見蹤。平云：金風吹玉管，那箇是知音？師云：直透萬重關，不住清霄内。平云：子這一問太高生。師云：龍生金鳳子，衝破碧琉璃。平云：且坐喫茶。又問：近離甚處？師云：龍光。平云：龍光近日如何？師便出去。
到大慈，慈在方丈内坐。師問：端居丈室時如何？慈云：寒松一色千年别，野老拈花萬國春。師云：今古永超圓智體，三山鎖斷萬重關。慈便喝，師亦喝。慈云：作麽？師拂袖便出。
到襄州華嚴，嚴倚拄杖作睡勢。師云：老和尚瞌睡作麽？嚴云：作家禪客，宛爾不同。師云：侍者點茶來與和尚喫。嚴乃唤：維那，第三位安排這上座。
到翠峯，峯問：甚處來？師云：黄檗來。峯云：黄檗有何言句指示於人？師云：黄檗無言句。峯云：爲什麽無？師云：設有，亦無舉處。峯云：但舉看！師云：一箭過西天。
到象田，師問：不凡不聖，請師速道！田云：老僧祇與麽。師便喝云：許多秃子在這裏覓什麽椀？
到鳳林，林問：有事相借問得麽？師云：何得剜肉作瘡！林云：海月澄無影，遊魚獨自迷。師云：海月既無影，遊魚何得迷？林云：觀風知浪起，翫水野帆飄。師云：孤輪獨照江山静，自笑一聲天地驚。林云：任將三寸輝天地，一句臨機試道看！師云：路逢劒客須呈劒，不是詩人莫獻詩。鳳林便休。師乃有頌：大道絶同，任向西東。石火莫及，電光罔通。潙山問仰山：石火莫及，電光罔通。從上諸聖將什麽爲人？仰山云：和尚意作麽生？潙山云：但有言説，都無實義。仰山云：不然。潙山云：子又作麽生？仰山云：官不容針，私通車馬。
到金牛，牛見師來，横按拄杖，當門踞坐。師以手敲拄杖三下，却歸堂中第一位坐。牛下來見，乃問：夫賓主相見，各具威儀。上座從何而來？太無禮生！師云：老和尚道什麽？牛擬開口，師便打。牛作倒勢，師又打。牛云：今日不著便。潙山問仰山：此二尊宿還有勝負也無？仰山云：勝卽總勝，負卽總負。
師臨遷化時，據坐云：吾滅後，不得滅却吾正法眼藏。三聖出云：争敢滅却和尚正法眼藏！師云：已後有人問你，向他道什麽？三聖便喝。師云：誰知吾正法眼藏，向這瞎驢邊滅却。言訖端然示寂。
師諱存奬。初謁臨濟，濟令師充侍者。濟問新到：甚處來？云：鑾城。濟云：有事相借問得麽？云：新戒不會。濟云：打破大唐國，覓箇不會人難得。參堂去！師問：適來新到是成褫伊耶？濟云：我誰管你成褫不成褫。師云：和尚只會將死雀就地彈，不解將一轉語蓋覆却。濟云：你又作麽生？師云：請和尚作新到。濟遂云：新戒不會。師云：却是老僧罪過。濟云：你語藏鋒。師擬議，濟便打。至晚，濟謂師云：我今日問新到，是將死雀就地彈，就窠裏打。及你出得語，又喝起向青雲裏打。師云：草賊大敗。濟又打。
師開堂日，拈香云：此一炷香本爲三聖師兄。三聖爲我太孤，便合承嗣大覺，大覺爲我太賒。我於三聖處會得賓主句。若不遇大覺師兄，洎乎誤却我平生。我於大覺處喫棒，見得臨濟先師在黄檗處喫棒底道理。此一炷香供養我臨濟先師。
示衆云：今日不問如何若何，便請單刀直入，興化與你證明。時有旻德長老出作禮，起便喝，師亦喝。德又喝，師又喝。德作禮歸衆。師云：適來若是别人，三十棒一棒也不較。何故？爲他旻德長老會一喝不作一喝用。師入堂見首座，乃云：我見你了也。座便喝。師打露柱一下，便出去。首座隨後上方丈，云：適來觸忤和尚。便作禮。師就地打一棒，座無語。
師見同參來，纔上法堂，師便喝，僧亦喝。行三兩步，師又喝，僧亦喝。須臾近前，師拈棒，僧又喝。師云：你看這瞎漢猶作主在。僧擬議，師便打，直打下法堂。時有僧問：這僧有甚觸忤和尚處？師云：是伊適來，也有權也有實，也有照也有用。及乎我將手向伊面前横兩遭，便去不得。似這般瞎漢，不打更待何時？僧問：四方八面來時如何？師云：打中間底。僧作禮。師云：興化今日赴箇村齋，中路遇一陣卒風暴雨，却去古廟裏避得過。僧問：多子塔前共談何事？師云：一人傳虚，萬人傳實。師舉三聖僧問：如何是祖師西來意？三聖云：臭肉來蠅。師云：興化卽不然。破脊驢上足蒼蠅。
上堂云：我聞三聖道：我逢人卽出，出卽不爲人。興化卽不然。我逢人卽不出，出卽便爲人。下座。師巡堂次，垂語云：我有一隻聖箭，遇作家卽分付。至下間有一道者云：便請！師云：你唤什麽作聖箭？道者把衲衣便拂。師接住云：祇者箇，别更有在？道者擬議，師便打。
師到雲居，問：權借一問，以爲影草時如何？雲居道不得。師三度舉話頭，雲居無語。師云：情知和尚道不得，且禮三拜。雲居一日上堂云：我二十年前，興化問我，當時機思遲鈍，道不得。爲他致得問頭奇特，不敢辜他。如今祇消一箇何必。後有僧舉似師。師云：二十年祇道得箇何必。興化卽不然，不消一箇不必。後三聖拈云：二十年道得底是雲居。如今商量，猶較興化半月程。
師見僧來，云：你未恁麽來，山僧早行了也。僧便喝。師云：據令而行。僧又喝。師云：作家。僧又喝，師便打。問：王程有限時如何？師云：日馳五百。
同光帝駕幸河北，囘至魏府行宫。帝坐朝，僧録名員來朝後，帝遂問左右：此間莫有德人否？近臣奏曰：適來僧録名員皆是德人。帝曰：此是名利之德，莫有道德之人否？近臣奏曰：此間有興化長老，甚是德人。帝乃召之。師來朝見，帝賜坐。茶湯畢，帝遂問：朕收下中原，獲得一寶，未曾有人酬價。師云：如何是陛下中原之寶？帝以手舒幞頭脚。師云：君王之寶，誰敢酬價！聖顔大悦，賜紫衣師號，師皆不受。宣馬一疋與師乘騎，馬忽驚墜師，遂傷足。帝聞，宣藥救療。師唤院主，院主至侍立次。師云：與我作箇木柺子。院主做了將來，師接得遶院行。問僧云：汝等還識老僧麽？僧云：和尚，争得不識？師云：癘脚法師説得行不得。又至法堂上，令維那聲鐘上堂，師如前垂示，衆皆無對。師擲下柺子，端然而逝。勅謚廣濟大師，塔曰通寂。
諱義玄，曹州南華人也，俗姓邢氏。幼而穎異，長以孝聞。及落髮受具，居於講肆，精究毗尼，博賾經論。俄而歎曰：此濟世之醫方也，非教外别傳之旨。卽更衣遊方。首參黄檗，次謁大愚。其機緣語句載于行録。既受黄檗印可，尋抵河北鎮州城東南隅，臨滹沱河側小院住持，其臨濟因地得名。時普化先在彼，佯狂混衆，聖凡莫測。師至，卽佐之。師正旺化，普化全身脱去，乃符仰山小釋迦之懸記也。適丁兵革，師卽棄去。太尉默君和於城中捨宅爲寺，亦以臨濟爲額，迎師居焉。後拂衣南邁，至河府，府主王常侍延以師禮。住未幾，卽來大名府興化寺，居于東堂。師無疾，忽一日攝衣據坐，與三聖問答畢，寂然而逝。時唐咸通八年丁亥孟陬月十日也。門人以師全身建塔於大名府西北隅，勑謚慧照禪師，塔號澄靈。合掌稽首，記師大略。住鎮州保壽嗣法小師延沼謹書。
上堂云：你諸人還得箇入頭處也未？若未得箇入頭，須得箇入頭。若得箇入頭，不得辜負老僧。又云：明明向你道尚自不會，豈況蓋覆將來。問：如何是學人自己？師云：觀世音菩薩。進云：學人不會。師云：大慈悲菩薩。問：如何是祖師西來意？師云：一隊衲僧來，一隊師僧去。問：如何是展演之言？師云：量才補職。進云：如何是不展演之言？師云：伏惟尚饗。問：如何是向上一路？師云：你問將來，我與你道。進云：便請道。師云：抖擻多年穿破衲，襤毿一半逐雲飛。問：請師講經。師云：買帽相頭。進云：謝師慈悲。師云：拈頭作尾，拈尾作頭。還我第三段來。問：如何是徑截一路？師云：大衆久立，速禮三拜！進云：請師道。師云：有頭無尾漢。又云：來來！還我徑截一路來！僧無語。
有座主問：某甲雖講得經兼行脚，不會教意時如何？師云：灼然。實語當懺悔。進云：乞師指示。師云：你若不問，老僧緘口無言。你既問，老僧不可緘口去也。進云：便請道。師云：心不負人，面無慚色。問：知時者是大沙門。如何是大沙門？師云：我向鼻孔裏問你。進云：作麽生問？師云：自領。出去！又云：來來！我共你葛藤，你却問我。問：如何是大沙門？師云：觀世音菩薩，會麽？進云：不會。師云：大慈悲菩薩。問：以一重去一重卽不問，不以一重去一重時如何？師云：昨日栽茄子，今朝種冬瓜。問：一句道盡時如何？師云：義墮也。進云：什麽處是某甲義墮處？師云：三十棒教誰喫？問：祖意與教意是同是别？師云：青山自青山，白雲自白雲。進云：如何是青山？師云：還我一滴雨來。進云：學人道不得，請師道。師云：法華峰前陣，湼槃句後收。
上堂，大衆雲集。師云：章表將來！時有僧出應諾。師云：據狀領過。問：佛法大意，請師舉唱。師云：我者裏不曾泥裏洗土塊。你諸方作麽生道？僧無語。
有大德曾講法華經，來問和尚：某甲雖講，不會教家大意極則處。師云：不得錯舉。問：如何是向上事？師指一僧云：那箇師僧何不問？僧無語。有僧舉雪峰語，乞師指示。峰云：是什麽？學云：乞師指示。峰云：因什麽到與麽地？舉了，僧遂問：祇如雪峰和尚意作麽生？師便打。
師看經次，僧問：看什麽經？師云：金剛經。僧云：六朝翻譯，次當第幾？師云：一切有爲法，如夢幻泡影。問：如何是教意？師云：我不答你。進云：和尚爲什麽不答？師云：爲你念來。問：如何是西來意？師云：那箇師僧何不近前來？僧便近前。師云：我唤浙東人，干浙西人什麽事？問：如何是曹溪的的意？師云：路逢劒客須呈劒，不是詩人莫獻詩。時有座主問：三乘十二分教，某甲粗知。未審宗門事，乞師提綱。師云：問著宗門事，有什麽難道？恰問著老僧鼻孔。你頭上漫漫，脚下漫漫，教家唤作什麽？主云：教家無這箇意旨。師以拄杖趁。
上堂云：汝等快與快與！老僧七十九也，看看脱去也。僧便問：師百年後向什麽處去？師云：三十年後有人舉在。問：迦葉上行衣，誰人合得披？師云：抖擻多年穿破衲，襤毿一半逐雲飛。會麽？僧云：不會。師云：有時掛向肩頭上，也勝時人著錦衣。問：終日著衣喫飯，如何免得著衣喫飯？師云：著衣喫飯。進云：不會。師云：不會卽著衣喫飯。有座主問：三乘十二分教卽不問，如何是宗門中事？師云：老僧入你鉢囊裏。主云：和尚爲什麽在學人鉢囊裏？師云：有什麽檳榔豆蔻？速將來！主云：和尚欠少箇什麽？師云：這賊！今日敗也。進云：學人乍入叢林，乞師指示。師云：量才補職。進云：學人咨和尚。師咄云：這扶籬摸壁漢，三家村裏保頭也不能作得。
師因赴齋囘，有僧就師乞䞋錢。師云：赴齋得三十文。僧云：便請。師云：施者雖無厭，受者應知足。問：佛法大意，請師提綱。師云：拈將來！與你提綱。進云：便請和尚道。師云：拆東籬補西障。有僧名宗闡，宗闡咨和尚。師云：住。僧便住。師咄云：名也不識。又云：有闡卽判，快道快道！闡無對。
有俗官問：一氣還轉得一大藏經麽？師云：有什麽絁紬？快將來！問：古人有言究竟一路。如何是究竟一路？師云：吽，吽！你這牓子，我這裏難遇。筆墨兩狀，一時領過。進云：某甲有什麽過？師便打趁。問：從上已來老宿作家，還有差别異路難會底道理麽？師云：有。進云：如何是差别異路，難會底道理？師云：待你三生六十劫信去始得。進云：某甲乍入叢林。乞師指示。師云：你不解問。進云：和尚作麽生？師云：放你三十棒，自領。出去！
問：十方國土中，唯有一乘法。如何是一乘法？師云：你若不問，我卽不知；你若問我，我卽知。進云：爲什麽如此？師云：吽，吽！什麽處得這箇問來？僧無語。問：説卽振動乾坤，不説卽絲毫不掛。説卽是，不説卽是？師云：道什麽？僧再舉。師云：這脱空謾語漢！進云：某甲話在。師云：説卽振動乾坤，是你恁麽道？僧云：是。師拈拂子便打。云：吽，吽！這裏嚇我來！問：教意請師提綱。師云：但問將來，我與你道。進云：便請道。師云：佛殿裏裝香，三門頭合掌。問：學人有問，未審師還許也無？師云：灼然。賊來須打，客來須看。進云：未審和尚作麽生道？師云：這賊不能打得你。問：三乘十二分教從何而得？師云：對機故得。問：請和尚答一轉語得麽？師云：得。進云：請便道。師拽拄杖趁。
上堂云：不受謾底人出來！有僧出應諾。師云：被我挑一塊屎，擗喉嚨塞却，擗眼打，也争不受謾。師因看金剛般若經，僧問：和尚看甚經？師云：無二無二分，無别無斷故。會麽？僧云：不會。師云：我念經也不得。有俗官問：和尚依教不依教？師云：光剃頭，淨洗鉢，作麽生不依教？師因齋次，有俗官問：請師施食。師云：三德六味，施佛及僧。吽，吽！快將來！老僧要喫。俗官云：請和尚施財。師云：弟子施財，和尚施法。先到老僧，後到佛。又俗官問：弟子今日開藏經，乞師一句提綱藏經。師云：此問難得。官云：便請提綱。師云：對牛彈琴。
師因看經次，僧問：和尚看什麽經？師云：涅槃經荼毗品最在後。問：如何是超佛越祖之談？師驀拈拄杖，示衆云：我唤作拄杖，你唤作什麽？僧無語。師再將拄杖示之，云：超佛越祖之談是你問麽？僧無語。
師因焦山借斧頭，師唤童子：取斧頭來！童子取得來向師前，云：未有繩墨，且斫粗。師遂喝。又唤童子：來來！作麽生是你斧頭？童子遂作斫勢。師云：斫你屋裏老爺頭不得。師舉黄檗和尚語云：天下老和尚一氣道在我者裏。要放你，也在我這裏；要不放你，也在我這裏。僧便問：如何是一氣道？師云：量才補職。僧云：如何是不放一氣道？師云：伏惟尚饗。問：如何是禪？師云：猛火著油煎。問：不擇一切，請師提綱佛法。師云：山河大地，畜生驢馬。進云：爲什麽不會？師云：你若被我把住，直須百雜碎。僧云：和尚不可一向。師云：不信道百雜碎。問：近入叢林，乞師方便。師云：你近入叢林？進云：是。師云：心不負人，面無慚色。進云：某甲不會。師云：近前來！與你注解。僧近前，師云：去！
上堂，大衆侍立，師喝：出去！大衆不出去。師又再喝，大衆茫然。師舉拄杖一時趁下去。
師因看華嚴經，僧問：是什麽經？師云：大光明雲，青色光明雲，紫色光明雲。那邊是什麽雲？僧云：南邊是黑雲。師云：今日應有雨。又云：將爲是箇師子兒，元來是箇老鼠兒。
上堂云：還有踏倒禪牀底，出來！有僧出來應諾。師云：北來抛鈎釣鯨鯤，下場頭却釣得箇蝦䗫出來。問：如何是禪？師云：還我第二段來！進云：不會。師云：三段不同，萬里崖州。問：如何是佛？師云：裂轉鼻孔。問：如何是葛藤一句？師云：山河大地是你問。進云：如何提綱拈掇？師云：到我問。問：托卽乾坤大地，不托卽絲髮不逢時如何？師云：吽吽！不曾見。師却問：先𨁝跳三千里，倒退八百，你作麽生學？云：諾。師云：先責一狀，好打者漢。又云：來來！我共你葛藤。托卽乾坤大地。你且道洞庭湖水深多少？進云：不曾量度。師云：是洞庭湖水又作麽生？進云：祇爲今時。師云：這葛藤尚不會得。便打。問：大衆雲臻，合談何事？師云：作麽？問：華藏海卽不問，如何是向上一路？師云：好來，好來。
師舉古人語次，問大衆云：三乘十二分教，成得箇什麽邊事？有僧云：今日大衆普請不易。師云：不要將出來。僧云：打鼓喫藥石。師云：莫拈出。僧云：和尚得恁麽忉忉生？師云：我也祇要你恁麽道。問：如何是觸途成滯底句？師云：我也祇道。進云：作麽生道？師云：吽，吽！箭過西天十萬里，向大唐國裏等候。僧打門問：己事不明，乞師指示。師纔開門，僧擬開口問，師便擗口摑。問：如何是學人入頭處？師云：一不得了。進云：某甲不會。師云：這箇語話三十年後大行。問：如何是禪？師云：摩訶般若波羅蜜。進云：不會。師云：抖擻多年穿破衲，襤毿一半逐雲飛。
睦州僧正并諸大德，衆請師上堂。師問僧正，僧正應諾。師云：監寺𠰚？正云：不在。師云：都監闍黎𠰚？正云：不在。師云：上座𠰚？正云：不在。師云：三段不同，今當第一；向下文長，赴在來日。不詞謹退。便起。諸大德罔措。
師舉古人語云：揑聚也在我，裂破也在我。僧問：如何是裂開？師云：菩提涅槃，真如解脱，三九二十七，還我第一籌來！又云：卽心是佛，我且恁麽道，你作麽生？僧云：某甲不恁麽道。師云：盞子落地，楪子成七片。僧云：如何揑聚？師乃歛手而坐。
一日，睦州刺史問：如何是禪宗事？師云：近前來！近前來！史近前。師云：得恁麽脱空妄語。史無語。師遂問：曾見什麽人來？史云：曾見恁麽老宿來。師云：更作麽生？史云：看經來。師驀打牀一下，云：教中唤這箇作什麽？史云：教中不説。師云：教中道：治生産業，與正理不相違背。又作麽生？史無對。師又打牀一下云：大凡唤這箇作什麽？史云：唤作牀。師云：這喫飯粘漢！睦州陳操尚書因齋次，尚書自行餅餤與僧。僧遂引手接，尚書却縮手，僧無語。尚書與諸官在鎮樓上坐，忽見有數僧來。官人云：有幾箇衲僧來？尚書云：不是。官人云：争知不是？書云：待來到這裏，與你勘。其僧遂至，尚書驀唤云：上座！上座！僧囘首無語。書云：不信，道！
上堂，衆集。師云：忽然，忽然。有僧出來云：却請大衆歸堂去。師拍繩牀一下云：苦殺人。僧遂囘頭，師舉拄杖一時趁下。問：如何是佛法徑截？師云：三人兩人不問。進云：便請和尚道。師云：三人一狀領過。問：一言道盡時如何？師云：吽，吽！築著老僧當門齒。進云：已蒙和尚指示。師云：有頭無尾漢，錢唐去國三千里。僧無語。問：一句淨盡時如何？師云：摘却你眉毛，换却你眼睫。僧無語。師云：吽！吽！脱空謾語漢。問：如何是向上一路？師云：朝看東南，暮看西北。問：不涉廉纖，請師道。師云：三段不同，今當第一。向下文長，赴在來日。問：如何是教意？師云：還我一問來！進云：未審和尚作麽生道？師云：吽，吽！不敢望你，分外話也不領。問：如何是量才補職？師云：不要補。進云：爲什麽不要補？師云：蝦䗫之類。别有一僧出來，請和尚道。師云：不要攪擾百姓，養子方知父慈。會麽？僧云：如何是養子方知父慈？師云：心不負人，面無慚色。問：如何是禪？師云：歸依佛法僧。進云：不會。師云：咄，這蝦䗫得與麽惡業！問：學人有疑，請師一決。師云：獨掌不浪鳴。進云：不會。師云：隻絲不成束，自領出去。
問：徑截處，乞師指示。師云：早朝有人問了也。進云：早朝有人問了且致，請師道。師云：三門頭市合金剛，脚下小兒子簸錢。問：如何是教意？師云：一問不再舉。問：如何是一代時教？師云：上大人，丘乙己。問：如何是急？師云：通你一問。進云：如何是急中急？師云：朝向西瞿耶尼，暮向北鬱單越。俗官問：弟子廣陳供養，師有何方便？師云：祇怕你不問。官云：便請和尚道。師云：心不負人，面無慚色。問：以八不成，是何章句？師彈指一下云：會麽？進云：不會。師云：上來講讚無限勝因。蝦䗫𨁝跳上天，蚯蚓驀過東海。問：如何是鷂子？師云：這死雀兒。進云：如何是鷂子之機？師云：昨日有師僧趁出去，你今日又來這裏。進云：過在什麽處？師云：敕貶朝官。問：如何是機前一句？師云：老僧一問，教你摸。進云：莫便是麽？師云：對牛彈琴。問：正當説時時如何？師云：你爲什麽話墮？進云：什麽處是話墮處？師云：擔枷過狀，萬里崖州，自領出去。問：大衆雲集，合談何事？師云：那箇師僧置將一問來？學人舉頭，師便打云：老僧却不恁麽？進云：未審和尚作麽生問？師云：佛殿裏裝香，三門頭合掌。又云：你不解問。進云：未審作麽生問？師云：速禮三拜，放你三十棒。又云：後園生菜，熟水淘飯。問：如何是向上事？師云：向下文長。又云：慚愧解問。進云：請和尚道。師云：心不負人，面無慚色。問：如何是教眼？師云：十方國土中，唯有一乘法。進云：此是經文。師云：驢年會麽？進云：如何是教眼？師云：量才補職。問：如何是衲僧眼？師云：朝看東南，暮看西北。
上堂云：觀自在菩薩，行深般若波羅蜜多時，信受奉行。問僧：我適來念什麽？僧云：和尚念經。師便打云：此老古錐。心不負人，面無慚色。問：如何是諸佛師？師云：釘釘東東，骨低骨董。進云：乞師慈悲。師云：我問你，第二句作麽生道？進云：不會。師云：灼然，灼然。師坐次，有僧驀然問：請師道！師云：蘇嚕蘇嚕娑婆訶。問：如何是向上關捩子？師云：新羅國裏坐朝，大唐國裏打鼓。
上堂云：爍電之機罕遇，且向摸窑村裏作活計。僧問：如何是摸窑村裏作活計？師云：歸依佛法僧。進云：如何是爍電之機罕遇？師云：灼然。問：三界唯心，萬法唯識時如何？師云：牙齒敲磕，更置將一問來！僧無語。師云：舌頭無骨。又拈拄杖一劃云：會麽？僧云：不會。師云：䲺䲺鳥。問：不落玄機，便請道。師云：老僧三十年來行脚，未曾置此一問。進云：請師答話。師云：這箇阿師什麽處得此一箇問頭來？問：高揖釋迦，不拜彌勒時如何？師云：到老僧這裏覓箇什麽？速禮三拜！又云：近前來，早是教七教八。進云：也知和尚恐某甲不實。師云：拄杖不在，掃帚柄打三十下。問：古人點土成金，意旨如何？師云：老僧不與麽道。進云：和尚作麽生道？師云：金變爲土。問：學人乍入叢林，乞師指示。師云：飽喫飯了，顛言倒語作什麽？進云：與麽卽一切法不可得也。師云：你道我語作麽生？進云：一切法不可得也。師便打。問：學人近入叢林，乞師指示。師云：不得埋没老僧。進云：乞師慈悲。師云：一箭過西天，一不成兩不是。
有長講法華經座主來問：某甲雖講經，不明教意。乞師方便。師云：悟卽實。初三十一，中九下七。面前背後，相去多少？主云：某甲不會，乞師指示。師云：拈起著。主再問。師云：摩訶般若波羅蜜。進云：某甲不會。師云：入鄉隨俗。進云：如何是教意？師云：妙法緊那羅王，大法緊那羅王。主云：某甲不會。師云：真箇是無孔鐵槌。近前來！主便近前。師以手空撈一轉，却云：會麽？主云：不會。師云：不在這裏。
上堂云：識賤卽貴。僧便問：祇如長街裏還有貴也無？師云：有。進云：如何長街裏貴？師云：陳薑，陳薑。進云：恁麽則學人買得也。師云：一兩二兩，還我三文錢來。僧無語。師云：吽，吽！這脱空妄語漢！師問僧：什麽處來？僧云：天台來。師云：見説石橋作兩段，是否？僧云：和尚什麽處得這箇消息？師云：將爲是華頂峰前客，元來是平田莊裏人。
因見新到，師云：老僧不曾向第二句裏勘人。近前來！僧遂近前。師云：近離什麽處？僧云：請和尚辯。師云：今日雲色稍高。問僧：什麽處來？僧云：和尚合知。師云：我卽知。僧云：且道某甲從什麽處來？師云：猪跳圈不出。問僧：你是行脚僧是否？僧云：諾。師云：築著便蝦䗫叫。僧云：某甲未曾有語在。師云：來來！作麽生道？僧云：還曾遏得住也無？師便打。問僧：近離什麽處？僧喝。師云：老僧今日被你喝一喝。僧又喝。師云：三喝四喝後作麽生？僧無語。師便打云：這掠虚漢！問僧：什麽處來？僧便喝。師云：你以古人作得主？僧又喝。師云：話破也。僧云：某甲什麽處是話破處？師便棒。問僧：什麽處來？僧云：請和尚鑒。師拈起拄杖云：你唤作箇什麽？僧云：請和尚鑒看。師便打。問僧：什麽處來？僧云：知道和尚有此一問。師云：一破兩破三破作麽生？僧云：和尚什麽處得許多破來？師云：吽，吽！這箇阿師好與三十棒。問僧：夏在什麽處？僧叉手退後。師云：鉢盂裏失却匙筯，草鞋根下失却一文古老錢。僧云：某甲不與麽。師云：共你葛藤，尚自不會。來來！實道夏在什麽處？僧云：江西。師云：念你遠來，放你三十棒。問僧：什麽處來？僧云：徑山來。師云：何得五戒不持？僧云：過在什麽處？師云：我這裏不著沙彌。
師見新到來參，云：尅尤叵耐。僧罔測，一邊立。師云：什麽處得這一隊打野榸漢？出去！問僧：什麽處來？其僧瞪目視。師云：驢前馬後漢。問僧：什麽處來？僧云：適來有人問了也。師云：因什麽敗闕？僧云：莫錯！師云：自領出去。問僧：什麽處來？僧云：識得卽知來處。師喝云：這蝦䗫，保老和尚作活計。僧云：莫錯！師云：放你三十棒，自領出去。問僧：莫是從河北來麽？僧云：某甲近離江西。師云：大展坐具禮三拜著。其僧禮拜了，便出去。師云：不空，不空。僧囘首。師云：來來，近前來！皓是黑，正好辯。僧無語。問僧：幾人新到？僧云：五人。師云：瓦解冰消。僧云：和尚未曾有問。師云：賊把贓爲驗。問僧：近離什麽處？僧云：也知和尚有此一問。師云：脱空妄語漢。僧云：什麽處是妄語？師云：三十棒教阿誰喫？問僧：夏在什麽處？僧云：待和尚有箇住處，卽説似和尚。師云：狐非師子類，燈非日月明。問僧：什麽處來？僧云：靈山來。師云：湼槃是第幾座？僧無語。師又問：迦葉什麽處去？僧云：不知。師云：脱空妄語漢。
有時纔見新到，云：現成公案，放你三十棒。僧云：某甲如是。師云：三門頭金剛爲什舉麽却起拳？僧云：金剛尚乃如是。師便打。問僧：什麽處來？僧云：須知有不涉程途者。師乃咄云：開口便作屎臭氣。有僧參師，師乃拈起針云：一時穿過鼻孔。僧云：莫錯！師云：吽，吽！近前來！你適來道什麽？僧云：和尚莫錯！師云：西天斬頭截臂，這裏自領出去。
師有時見新到，云：何得五戒不持？僧云：某甲未曾人事。師云：這沙彌！問僧：什麽處來？僧云：婺州來。師云：還見傅大士麽？僧云：某甲不見。師云：在雙林寺裏。問僧：什麽處來？僧云：婺州來。師云：鄉中偏出此人。問僧：什麽處來？僧云：適來途中早有人問了也。師云：這裏爲什麽瓦解冰消？僧云：某甲過在什麽處？師云：擔枷過狀漢。問僧：什麽處來？僧云：那處來。師云：老僧屈。僧云：和尚知便得。師云：擔枷過狀。便打。問僧：什麽處來？僧云：莫錯伸此一問。師云：嗄，江西來。僧云：莫錯！師云：三十棒教阿誰喫？問僧：什麽處來？僧便喝。師拍手大笑，僧罔措，師便打。問僧：什麽處來？僧云：深知和尚有此一問。師云：七縱八横，老僧鼻孔在什麽處？僧云：和尚鼻孔，爲什麽却問某甲？師云：吽，吽！放你三十棒。問僧：什麽處來？僧云：靈泉來。師云：吽，吽！放你三十棒。又云：你適來恁麽道𠰚？僧云：是。師云：三門頭金剛，爲什麽倒地？僧無語。師云：將爲是箇僧，元來祇是蝦䗫。問僧：什麽處來？僧云：請和尚辨。師云：向你脚下辨。僧無語。師云：吽，吽，什麽處並無主宰？問僧：什麽處來？僧云：洎錯祇對和尚。師咄云：將一條繩縛保老師著。僧云：某甲有什麽過？師云：去。問僧：什麽處來？僧云：靈山來。師云：近日打殺一門僧，是否？僧無語。師云：這箇蝦䗫。問僧：什麽處來？僧叉手近前。師云：太狼籍生。僧無語。師云：這掠虚漢！問僧：什麽處來？僧云：江西來。師云：江西米貴賤？僧云：不曾入鄽。師云：念你遠來，放你三十棒。問僧：什麽處來？僧云：江西來。師云：江西此去多少？僧云：不曾量度。師云：文彩已彰。問僧：什麽處來？僧云：江西來。師云：夏在什麽處？僧云：雲居。師云：有何言教？僧云：卽今作麽？師云：這箇師僧親從高處來。僧云：和尚爲什麽與麽道？師云：本色打米餅保老師。問僧：什麽處來？僧云：江西來。師作打勢云：踏破多少草鞋？僧無語。師云：來來，你曾過梅嶺麽？僧云：過。師云：今日好秋凉。問僧：什麽處來？僧云：江西來。師云：還有不喫飯底麽？僧云：有。師云：這箇是噇飯底。問僧：你頭上一問，爲什麽不道？僧云：什麽處不道？師云：且喜得你出頭來。問僧：什麽處來？僧云：雙林來。師云：途中事借問得麽？僧云：和尚問什麽處？師云：你上大人也未曾夢見。出去！
問僧：看什麽經？僧云：般若經。師云：鼻孔裏藏身，鉢盂裏藏却匙筯，眼睛裏换却髑髏，删在什麽經裏？僧云：某甲不知删在什麽經裏。師云：來，來！祇如大般若經一切智智清淨是麽？僧云：是。師拈起拄杖云：見這箇麽？僧云：此是色法。師云：忽有人供養看經僧，你也隨隊喫飯。問僧：曾看經是麽？僧云：是。師云：是。又云：不得謾我。僧云：和尚爲什麽不領話？師云：果然諕我。
問僧：什麽處來？僧云：雙林寺來。師云：傅大士道什麽？僧云：他不問和尚，和尚又問他作什麽？師云：什麽處得這老婆説話來？問僧：什麽處來？僧云：雙林寺來。師云：還見傅大士麽？僧云：不錯祇對和尚。師云：吽，吽！牢裏作活計。問僧：什麽處來？僧云：雙林寺裏來。師云：在彼看經麽？僧云：和尚什麽處得這箇消息？師云：兩俱失。
有同學師兄來相看，喫茶次。師兄問：行脚事作麽生？師恰遇沙彌過茶次，便與一摑。咄，這沙彌！師兄云：是卽是，你道我作麽生？師云：蝦跳不出斗。問一僧：今日施主開經麽？僧云：是。師云：好生著，莫教錯。僧云：某甲不教錯。師云：入地獄如箭射。問僧：曾講經麽？僧云：不會。師云：去！問僧：看什麽經？僧云：湼槃經。師云：荼毗品最在後，曾看麽？僧云：曾看。師云：大喻三千，小喻八百。
問僧：什麽處來？僧云：齋來。師云：將䞋錢來！僧云：和尚欠少什麽？師云：蝦䗫叫。問僧：什麽處來？僧云：齋來。師云：猴猻繫露柱。問僧：什麽處來？僧云：齋來。師云：打草蛇驚。問僧：什麽處去來？僧云：齋來。師云：施主還具眼麽？僧云：某甲罪過。師云：你爲什麽隨我？僧無語。問僧：什麽處來？僧云：齋來。師云：將什麽報答施主？僧云：不用更言。師云：斤不當兩。僧云：此是和尚分上事。師云：吽，吽！且放你三十棒。問僧：什麽處來？僧云：和尚，莫錯伸一問！師云：争奈頭上一條繩何？僧云：莫錯！師云：枷上更著杻。問僧：什麽處去來？僧云：齋來。師云：施主眼瞎。
師見僧，瞻視云：你大有年幾也？僧云：請和尚道。師云：四十六也未？僧云：莫錯！師云：這死蝦䗫！問僧：今日喫得多少鹽醋？僧拈起鉢盂。師云：可惜許鹽醋，牛欄裏作活計。問一上座：何不覓箇住處？座云：盡大地覓箇住處不可得。師云：繩子爲什麽在我手裏？座云：和尚恁麽道卽得。師云：非但髑髏，鼻孔也穿過。問一覺上座：見説在叢林裏，多口把不住，是闍黎麽？覺云：和尚什麽處得這箇消息？師云：一任跳。覺云：不可，語不得。師云：吽，吽！轉見敗闕。又云：老僧若置一問，教你喪身失命。覺云：和尚不可壓良爲賤。師云：蘇嚕蘇嚕娑訶。又云：來來，是你曾看教麽？教中道：謗斯經故獲罪如是。作麽生是教意？覺云：教中不説有意。師云：入地獄。又拈起拄杖云：這箇是什麽？覺云：拄杖。師云：這粘鑊湯漢！
問河北僧：彼中有趙州和尚，你曾到麽？僧云：某甲近離彼中。師云：有何言教示後徒？僧云：尋常問新到：什麽處來？僧云：南方來。州云：喫茶去。師乃呵呵大笑云：慚愧。又問：祇如趙州意作麽生？僧云：此亦是方便。師云：趙州被你一杓屎潑。僧無語。師見僧辭去，問：什麽處去？僧云：往徑山去。師云：忽然有人問你，作麽生道得一句語，塞得伊口？僧云：某甲有語。師云：去！問僧：什麽處去？僧云：禮拜徑山去。師云：這老漢好打破髑髏著。師見一僧云：恰似箇律師一般，驀然悟去，一箭穿過髑髏三千里。僧擬作問勢，師云：蘇嚕蘇嚕娑訶。
師問僧正，正應諾。師云：講唯識論麽？正云：不敢。小年曾讀文字來。師拈起糖餅擘破作兩片：你作麽生？正無語。師問僧正：唤作糖餅是，不唤作糖餅是？正云：不可不唤作糖餅。師却唤沙彌：來來，你唤作什麽？沙彌云：糖餅。師云：你也講得唯識論。有紫衣大師來參師，師見來，便拈起帽子問大師：京中唤作什麽？大師云：朝天帽。師云：恁麽則老僧不去也。大師無語。師問大德：曾藴何業？德云：小年曾習唯識論。師云：三界唯心，萬法唯識。是麽？德云：是。師指門扇云：這箇是什麽？德云：色法。師云：簾前賜紫，對御談玄，五戒不持。德無語。
問座主：講什麽經？主云：法華經。師云：與老僧講來。主云：某甲依章疏。師云：你不會講。主云：某甲實不會講，却請和尚講。師云：你不是聽經人。主云：昨日蒙和尚慈悲，爲某甲今日講。師云：三段不同，今當第一。主云：此是古人章疏。師云：你見箇什麽道理？主無語。師云：這喫夜飯漢！不能打得你去。有座主善解二十四家書。師問：你解二十四家書是否？主云：不敢。師遂於空中作書勢云：是什麽字？主云：不會。師云：吽，吽！這箇阿師脱空妄語，道我解二十四家書，永字八法也不識。主無語。師云：來來，曾講華嚴經否？主云：不敢。師云：不怪，伸一問得麽？主云：和尚問什麽？師咄云：講得椀裏。又云：你問我。主云：請和尚講。師云：心不負人。主云：不會。師云：對牛彈琴。問座主：講什麽經？主云：湼槃經。師云：開口便作屎臭氣。主云：争奈古教何？師云：奴見婢，慇懃不肯休。主無語。師云：近前來！主便近前。師云：祇這也無主宰。便打。
一日，有座主來。師問：見説座主講得經是否？主云：不敢。師云：吽，吽！這喫夜飯保老！師云：來來！講得什麽經論？主云：唯識、法華經。師云：拈起鼻孔，將兩耳來！主云：鼻孔作麽生拈得？師云：這念言語漢！又云：法華經云：十方國土中，唯有一乘法。是否？主云：是。師云：佛殿裏卽不問，三門頭鴟𩾲上道將一句來！主云：此是玄機。師云：玄你屋裏老爺。脱空妄語漢！
有講論座主來參師，師云：你爲什麽義墮？主云：和尚未曾問某甲。師云：西天則斬頭截臂。我這裏與你口喫飯。有一座主講得七本經論，來參師。師云：你是講得七本經論是否？主云：不敢。師拈起拄杖，驀頭打一下。主云：某甲不因和尚，洎虚過一生。師云：道什麽？主擬開口，師便打。主云：謝和尚重重相爲。師云：依稀近佛，莽鹵爲僧。有一座主講得六本經論，來參師。師云：見經中有問，論中有主。主云：某甲依章疏講，不會玄機。師云：你講得椀裏。主云：某甲也未曾分外。師云：出去！有座主來參師。師問：莫便是講唯識論，是麽？主云：不敢。師云：朝去西天，暮歸唐土。會麽？主云：不會。師云：吽，吽！五戒不持。問座主：講什麽經？主云：講華嚴經。師云：更有箇漢子卽不問你，文殊普賢又作麽生？主云：不會。師云：近前來！主便近前，師便打一棒，云：會麽？主云：不會。師云：飢逢王膳不能食，病遇醫王争得瘥。與你註解了。問：僧講什麽經？主云：金剛經。師云：曾講辨正論麽？主云：不敢。師云：五戒不持。又問：講金剛經是否？主云：是。師拈拄杖云：是什麽？主云：此是色法。師云：講得椀裏。又云：經中道：凡所有相，皆是虚妄。若見諸相非相，卽見如來。是否？主云：是。師云：這脱空妄語漢，喫夜飯保老！師問座主：藴何業？主云：唯識論。師云：教中言作麽生？主云：某甲祇是尋行數墨，却是禪門中不知。師云：實語當懺悔。問講金剛經座主：荷擔如來卽不問，你寺門前金剛爲什麽入你鼻孔裏去？主云：和尚什麽語話？師云：你講得夢裏。問講楞嚴經座主：經中有八還四義，是否？主云：是。師以拄杖點一童子頂上一下，云：是什麽義？主無語。師云：此義文長，赴在來日。問：如何是自己事？師云：老僧不解相怪，速禮三拜！又云：觀世音菩薩。進云：不會。師云：大慈悲菩薩。西峯長老來，置茶果次，師問：今夏在甚麽處安居？峯云：蘭溪。師云：多少衆？云：七十餘人。師云：時中將何示徒？峯拈起柑子。師云：著甚死急？師問僧：近離甚處？云：瀏陽。師云：彼中老宿祇對佛法大意道甚麽？云：徧地無行路。師云：老宿實有此語那？云：實有。師拈拄杖打云：這念言語漢！師見僧行胡餅，乃問：行甚麽？云：胡餅。師云：這俗漢！雲門來敲門，師云：阿誰？門云：文偃。師開門，攔胸扭住云：道！道！門擬議，師便推出，云：秦時𨍏轢鑽。師問秀才：先輩治甚經？才曰：治易。師云：易中道：百姓日用而不知。且道不知箇甚麽？才曰：不知其道。師曰：作麽生是道？才無對。
僧問：一氣還轉得一大藏教也無？師曰：有甚饆饠䭔子？快下將來！問：如何是禪？師曰：猛火著油煎。師臨終召門人曰：此處緣息，吾當逝矣。乃跏趺而寂。郡人以香薪焚之，舍利如雨。乃妝靈骨，塑像於寺。壽九十八，臘七十六。
師法嗣黄檗。初住睦州觀音院，常餘百衆，得數十載。後捨衆，住開元寺房，織蒲鞋鬻，養母親，時人號爲陳蒲鞋。其機鋒語句，今集之二三焉。
睦州和尚名道蹤，嚴州人，姓陳氏。受業不載，得法於黄檗運和尚，馬祖第四世，唐宣宗懿宗時人。
師諱慧顒，河北人也。
上堂云：赤肉團上，壁立千仞。有僧問：赤肉團上，壁立千仞。豈不是和尚語？師云：是。僧便掀倒禪牀。師云：你看這瞎漢亂做。僧擬議，師便打，趁出院。
上堂云：諸方祇具啐啄同時眼，不具啐啄同時用。僧問：如何是啐啄同時用？師云：作家不啐啄，啐啄同時失。僧云：猶是學人問處。師云：你問處作麽生？僧云：失。師便打。其僧不肯，後到雲門會裏，舉前因緣，説不肯。其時有傍僧云：當時南院棒折那？僧聞此語，言下大悟，方見南院答話處。僧却來汝州省覲，值南院已遷化，却上風穴禮拜。風穴認得便問：上座是當時問南院啐啄同時話者否？僧云：是。穴云：會也未？僧云：會也。穴云：當時作麽生？僧云：當時如在燈影裏行相似。穴云：你會也。
問：大用不逢人時如何？師云：鷄鵝舞道，引入千峯。問：十方通暢時如何？師云：八極連門禍。問：龍躍江湖時如何？師云：瞥嗔瞥喜。問：傾湫倒岳時如何？師云：老鵶無觜。問：從上古人見不盡處，師還見也無？師云：握髮吐飡人不顧，滿朝盡道好周公。僧向口上打。師云：道者大煞瞎。僧云：有恁麽瞎老漢恁麽道。師便打。問：從上諸聖向什麽處去也？師云：不上天堂，卽入地獄。僧云：和尚作麽生？師云：你還知寶應老落處也無？僧擬議，師便打一拂云：你還知喫拂子底麽？僧云：不會。師云：正令却是你行。又打一拂子。問：如何是第一句？師云：你試道看！僧便喝。師拍手云：大衆，好喝！僧又喝，師便打。問：回旋空中時如何？師云：四面連架打。問：龍獸相交時如何？師云：狗脊坡頭。問：丹霄獨步時如何？師云：日馳五百。問：金榜題名，請師印可。師云：日下拽脚。問：大震虹霓，請師引驗。師云：日下三刻。問：黄巢過後，何處囘避？師云：六纛旗下。問：忽遇捉著時如何？師云：賊首頭犯。
問：寶劒未出匣時如何？師云：泥乾跌宕？僧云：出匣後如何？師云：天魔唱快。問：楊朱泣歧時如何？師云：白狗臨刑莫怨天。問：人逢碧眼時如何？師云：鬼争漆桶。問：獨步青霄時如何？師云：四衆圍繞。僧云：四衆圍遶時如何？師云：梵音絶處行。問：寂寂無聲時如何？師云：打了拖聲勢。問：鳳栖不到處時如何？師云：忽聞庭前撲煞老鴟梟。問：如何是歸宗理事絶？師云：納孺處錯。問：如何是日輪正當午？師云：理事甚分明。便打。
問：如何是獨步四山頂？師云：深深海底行。問：如何是自在如師子？師云：金鎚勒咽索，白棒擁將行。問：久在貧中，如何得濟？師云：滿掬摩尼親自捧。學云：教人眼瞎。師云：眼裏無筋一世貧。學云：挑筋了瞎。師便打。
問：奔流度刃，疾焰過風時如何？師云：住。學云：住卽瞎。師打禪床，僧便喝。師拈棒，僧云：老和尚莫掣猱，奪棒打老和尚去在。師云：今日被這瞎漢鈍置煞我。僧云：陣敗不禁苕菷掃。問：疋馬單鏘來時如何？師云：且待我斫棒。問：如何是佛法大意？師云：無量大病源。僧云：請師醫。師云：世醫拱手。問：師唱誰家曲，宗風嗣阿誰？師云：掌塔戴鵰冠，口中更河海。問：如何是無相湼槃？師云：前三點，後三點。僧云：無相湼槃，請師證照。師云：三點前，三點後。問：萬里無雲時如何？師云：飢虎投崖。問：古殿重興時如何？師云：明堂瓦插簷。僧云：與麽則莊嚴畢備也。師云：斬草虵頭落。問：二王相見時如何？師云：十字街頭吹尺八。問：如何是無相道場？師云：斫破鬼神村。
云：推筭決疑。問：如何是薝蔔林？師云：鬼厭箭。問：如何是不動尊？師云：邂逅到崖州。問：擬驀要津時如何？師云：灰糞堆。問：百了千當時如何？師云：未是好手。問：大義争權時，如何支擬？師云：光漆交社。僧云：將何奉獻？師云：切以生蒭祭惟驢糞。問：如何是乾坤主？師云：周人遺刀，心剜九竅。問：麟閣圖形，請師憐念。師云：纓拂面塵。問：如何是解脱漿？師云：苞茆滲血，簋物不多。問：如何是金剛不壞身？師云：老僧在你脚底。僧便喝。師云：未在不是。僧又喝，師便打。
問：南宗北祖，如何顯示？師云：大庾嶺頭雲，太行山下賊。僧云：如何明會？師云：幽燕經刼殺，吴越笑呵呵。僧云：畢竟如何？師云：莫言無法説，最苦是新羅。問：薄地天龍，如何辨識？師云：有什麽難辨？僧云：便請辨。師云：瘦眼生盲，莖毛磔索。僧云：如何醫治？師云：氣針抉舌上，雷電震雲間。僧云：忽遇葉公時如何？師云：見假不知驚著否，至今猶是眼翻天。問：日出扶桑時如何？師云：閻浮樹下過。問：凡聖同居時如何？師云：兩箇猫兒一箇獰。問：旃檀鬱密時如何？師云：獨柳樹下坐。問：近不得時如何？師云：冤家難解脱。
問：萬仞龍門，今朝透過時如何？師云：全存霹靂聲。僧云：恁麽則全承布雨去也。師云：泥人眼赤。問：如何是道？師云：鷹過長空無一物。問：獨遊滄海時如何？師云：雷震青空，畜生燒尾。問：運足不知路時如何？師云：鳥道盲人遇。問：中間不會時如何？師云：静處踝了打。問：投機不遇時如何？師云：足下全身去。問：金鎖斷時如何？師云：失。僧云：金鎖既斷，爲什麽却失？師云：崖州路上問行人。問：燃燈前卽不問，燃燈後亦不問，如何是正燃燈？師云：滅。
僧從東過西邊，立。師云：野狐精！問：不施寸刃，便登九五時如何？師云：單杖控天街，太白過後望。問：如何是無縫塔？師云：八花九裂。問：如何是塔中人？師云：頭不梳，面不洗。問：萬里無雲時如何？師云：寸步不可過。問：剪鐵鏌鎁猶恨鈍，齧鏃當鋒事如何？師云：剪卽死。僧便喝。師拍膝一下，僧又喝。師拈棒，僧云：老和尚莫盲枷瞎棒。奪却棒來打老和尚去，莫言不道。師云：今日無端黄面浙子鈍置一場。僧云：老和尚莫掣猱好。問：如何是佛？師云：如何不是佛？問：惜宗風，護三乘，如何是道？師云：更夢見什麽？
上堂云：過去祖佛盡皆恁麽道。時有僧問：道箇什麽？師云：大哉！問：上上根器人來，師還接也無？師云：接。僧云：便請和尚接。師云：且喜共你平交。問：如何是佛？師云：我不曾知。僧禮拜，師便打。
上堂云：有解問話者，出來！時有僧出，禮拜。師云：是者老漢罪過。便下座。問：如何是和尚家風？師云：秋收冬藏。問：如何是寶應正主？師云：杓大椀小。問：如何是寶應水？師云：了。云：飲者如何？師云：了。問：牛頭未見四祖時如何？師云：今日不答話。問：擬伸一問，師意如何？師云：是何公案？僧應諾。師云：放你三十棒。問：如何是祖師西來意？師云：五男二女。問：如何是寶應劒？師云：天下老和尚答話了也，將此語别處問去。僧云：用者如何？師便打。問：祖意與教意是同是别？師云：黄尚書，李僕射。僧云：不會。師云：牛頭南，馬頭北。問：萬代留名時如何？師云：光漆郊社。問：如何是佛法大意？師便喝。僧云：老和尚莫探頭好。師又喝，僧便禮拜。師云：放過卽不可。便打。問：如何是佛法大意？師便喝，僧便禮拜。師云：今夜兩箇俱是作家禪客，與寶應老稱提臨際正法眼藏。若要一喝下辨賓主，問取二禪客。問：學人有一問在和尚處時如何？師云：你問道什麽？僧便喝，師便休。至明日上堂，衆集。師云：昨日問話師僧在什麽處？僧纔出，師拈棒便打。問：如何是佛？師云：待有卽向你道。僧云：與麽則和尚無佛也？師云：正當好處。僧云：如何是好處？師云：今日是三十日。
上堂云：諸方盡是把虵頭求歇，終不敢向第二頭答賓家話。若是本色衲僧，便莫共語。作麽生是本色衲僧？良久云：有輸有贏。有防禦使問：長老還具見聞覺知也無？師與一踏踏倒。
問僧：近離什麽處？云：襄州。師云：來作什麽？僧云：特來禮拜和尚。師云：恰遇寶應不在。僧便喝。師云：向你道不在，又喝作什麽？僧又喝，師便打，僧禮拜。師云：這棒本是你打我，我且打你。要此話行，瞎漢，參堂去！
師見新到來，竪起拂子。僧云：敗闕。師放下拂子。僧云：猶有這箇在。師便打。問：園頭瓠子開花也未？僧云：開花已久。師云：還著子也無？僧云：昨日遭霜了也。師云：大衆喫箇什麽？僧擬議，師便打。
問風穴：南方一棒，作麽商量？穴云：作奇特商量。穴却問：和尚此間一棒作麽商量？師拈拄杖云：棒下無生忍，臨機不讓師。問僧：近離甚處？云：長水。師云：東流，西流？僧云：總不恁麽。師云：作麽生？僧珍重，師便打。問僧：近離什麽處？僧云：龍興。師云：發足莫離葉縣否？僧便喝。師云：好好問你，又惡發作什麽？僧云：唤作惡發卽不得。師便喝云：你既惡發，我也惡發。近前來！僧近前。師云：我也没量大罪過。瞎漢，參堂去！
師有時把住一僧云：作麽作麽？僧無對。師云：三十年來弄馬騎。有時把住一僧云：會麽？僧云：不會。師云：牛頭南，馬頭北。問僧：夏在什麽處？僧云：五臺。師云：文殊還説著老僧也無？僧云：不説著。師云：今日遇作家。有時見僧來參，便把住參頭云：是什麽？僧無語。師云：三十年弄馬騎，今日被驢撲。又自云：大衆，莫道閑處語。
問僧：近離甚處？云：襄州。師云：什麽物恁麽來？云：和尚試道看！師云：適來禮拜底。僧云：錯。師云：錯箇什麽？僧云：再犯不容。師云：三十年弄馬騎，今日被驢子撲。瞎漢，參堂去！問：大德講什麽經？僧云：維摩經。師指云：會麽？僧云：不會。師云：侍者點茶來！問僧：夏在什麽處？云：湖南。師云：唤維那來，上板頭安排著。問僧：名什麽？云：普參。師云：忽遇屎橛，作麽生？僧不審，師便打。
師諱延沼，餘杭劉氏子也。
上堂，舉寒山詩曰：梵志死去來，魂識見閻老。讀盡百王書，未免受捶栲。一稱南無佛，皆以成佛道。
問：滿目荒郊翠，瑞草却滋榮時如何？師曰：新出紅罏金彈子，簉破闍黎鐵面皮。問：如何是互换之機？師曰：和盲愂愬瞎。問：真性不隨緣，如何得證悟？師曰：猪肉案上滴乳香。問：如何是清淨法身？師曰：金沙灘頭馬郎婦。問：一色難分，請師顯示。師曰：滿罏添炭猶嫌冷，路上行人祇守寒。問：如何是學人立身處？師曰：井底泥牛吼，林間玉兔驚。問：如何是道？師曰：五鳳樓前。曰：如何是道中人？師曰：問取皇城使。問：不傷物義，請師便道。師曰：劈腹開心，猶未性燥。問：未定渾濁，如何得照？師曰：下坡不走快，便難逢。問：如何是衲僧行履處？師曰：頭上喫棒，口裏喃喃。問：靈山話月，曹谿指月。去此二途，請師直指。師曰：無言不當瘂。曰：請師定當。師曰：先度汨羅江。問：任性浮沉時如何？師曰：牽牛不入欄。問：凝然便會時如何？師曰：截耳卧街。問：狼煙永息時如何？師曰：兩脚捎空。問：祖令當行時如何？師曰：點。問：不施寸刃，便登九五時如何？師曰：鞭屍屈項。
上堂，舉古云：我有一隻箭，曾經九磨煉。射時徧十方，落處無人見。師云：山僧卽不然。我有一隻箭，未嘗經磨煉。射不徧十方，要且無人見。僧便問：如何是和尚箭？師作彎弓勢，僧禮拜。師曰：拖出這死漢！
問：牛頭未見四祖時如何？師曰：披席把盌。曰：見後如何？師曰：披席把盌。問：未達其源時如何？師曰：鶴冷移巢易，龍寒出洞難。問：不露鋒釯句，如何辯主賓？師曰：口銜羊角鰾膠粘。問：將身御險時如何？師曰：布露長書寫罪原。問：學人解問誵訛句，請師舉起訝人機。師曰：心裏分明眼睛黑。問：生死到來時如何？師曰：青布裁衫招犬吠。曰：如何得不吠去？師曰：自宜躲避寂無聲。問：如何是真道人？師曰：竹竿頭上禮西方。問：魚隱深潭時如何？師曰：湯盪火燒。問：如何是諸佛行履處？師曰：青松緑竹下。問：如何是大善知識？師曰：殺人不眨眼。曰：既是大善知識，爲甚麽殺人不眨眼？師曰：塵埃影裏不拂袖，畫戟門前磨寸金。問：一卽六，六卽一。一六俱亡時如何？師曰：一箭落雙鵰。曰：意旨如何？師曰：身亡跡謝。問：摘葉尋枝卽不問，直截根源事若何？師曰：赴供凌晨去，開塘帶雨歸。問：問問盡是揑恠，請師直指根源。師曰：罕逢穿耳客，多遇刻舟人。問：正當恁麽時如何？師曰：盲龜值木雖優穩，枯木生花物外春。
上堂，大衆集定，師曰：不是無言，各須英鑒。問：大衆雲集，師意如何？師曰：景謝祁寒，骨肉疎冷。
師在南院作園頭。一日，南院到園問云：南方一棒作麽生商量？師曰：作奇特商量。良久，師却問：和尚此間作麽生商量？南院拈棒云：棒下無生忍，臨機不讓師。師於是豁然大悟。南院云：汝乘願力來荷大法，非偶然也。汝聞臨濟將終時語不？曰：聞之。南院云：臨濟道：誰知吾正法眼藏，向這瞎驢邊滅却。渠平生如師子，逢人卽殺。及其將死，何故屈膝妥尾如此？對曰：密付將終，全主卽滅。又問：三聖如何亦無語乎？對曰：親承入室之真子，不同門外之遊人。南院頷之。又問：汝道四種料簡語，料簡何法？對曰：凡語不滯凡情，卽墮聖解，學者大病。先聖哀之，爲施方便，如楔出楔。云：如何是奪人不奪境？曰：新出紅罏金彈子，簉破闍黎鐵面門。又問：如何是奪境不奪人？曰：蒭草乍分頭腦裂，亂雲初綻影猶存。又問：如何是人境俱奪？曰：躡足進前須急急，促鞭當鞅莫遲遲。又問：如何是人境俱不奪？曰：常憶江南三月裏，鷓鴣啼處百花香。又問：臨濟有三句。當日有問：如何是第一句？臨濟云：三要印開朱點窄，未容擬議主賓分。師隨聲便喝。又問：如何是第二句？臨濟云：妙解豈容無着問，漚和争赴截流機。師曰：未問已前錯。又問：如何是第三句？臨濟云：但看棚頭弄傀儡，抽牽全藉裏頭人。師曰：明破卽不堪。於是南院以爲可以支臨濟，不辜負興化先師所以付託之意。師依止六年而南院殁。
後唐長興二年，雲遊至汝水，見草屋數椽依山，如逃亡人家。問田父：此何所？田父云：古風穴寺，世以律居僧物故。又歲饑，衆棄之而去，餘佛像皷鐘耳。師曰：我居之可乎？田父云：可。師乃入留止。晝乞村落，夜燃松脂。單丁者七年。檀信爲新之成叢林。晉天福二年，州牧聞其風，盡禮致之。上元日，開法嗣南院。漢乾祐二年，牧移守郢州，師又避寇，往依之牧館。於郡齋陞座曰：祖師心印，狀似鐵牛之機。去卽印住，住卽印破。祇如不去不住，印卽是？不印卽是？時有蘆陂長老出問：某甲有鐵牛之機，請師不搭印。師曰：慣釣鯨鯢澄巨浸，却嗟蛙步𩥇泥沙。蘆陂佇思。師喝曰：長老何不進語？蘆陂擬議，師打一拂子曰：還記得話頭麽？試舉看！蘆陂擬開口，師又打一拂子。牧主云：信知佛法與王法一般。師問曰：太守見何道理？牧主云：當斷不斷，反受其亂。師便下座。
寇平，汝州有宋太師者，施第爲寶坊，號新寺，迎師居焉。法席冠天下，學者自遠而至。周廣順元年，賜寺名廣惠。師凡住二十有二年。以皇宋開寶六年癸酉八月旦日，登座説偈曰：道在乘時須濟物，遠方來慕自騰騰。他年有叟情相似，日日香烟夜夜燈。至十五日跏趺而化。前一日，手書别檀越。閲世七十有八，坐五十有九夏。
師諱省念，萊州狄氏子。
入院，上堂云：佛法付與國王大臣、有力檀那，令其佛法不斷絶，燈燈相續，至于今日。大衆，且道續箇甚麽？良久云：今日須是迦葉師兄始得。時有僧問：靈山一會，何異今朝？師云：墮坑落塹。僧云：爲什麽如此？師云：瞎。僧問：師唱誰家曲，宗風嗣阿誰？師云：少室巖前親掌示。僧云：更請洪音和一聲。師云：如今也要大家知。問：如何是和尚家風？師云：一言截斷千江口，萬仞峯前始得玄。問：如何是首山境？師云：一任衆人看。僧云：如何是境中人？師云：喫棒得也未？僧禮拜，師云：喫棒且待别時。問：如何是佛法大意？師云：楚王城畔，汝水東流。僧云：如何是學人親切處？師云：五九盡日又逢春。僧云：畢竟事如何？師云：冬到寒食一百五。問：司徒郎中臨座側，祖胤西來願舉揚。師云：王臣三請今朝赴，萬民樂業普皆安。僧云：與麽則慈雲普潤，處處皆通也。師云：野老謳歌，時人皆唱。復云：諸上座，佛法無多子，祇是你諸人自信不及。若也自信得去，千聖出頭來你面前，亦無下口處。何故？祇爲你自信得及，不向外馳求，所以奈何不得。直饒釋迦老子到這裏，也與三十棒。然則如此初心後學，憑箇什麽道理？且問你諸人，還得恁麽也未？良久云：若得恁麽，直須恁麽。無事，珍重！
上堂，僧問：從上諸聖，向什麽處行履？師云：牽犁拽杷。問：古人拈槌竪拂，意旨如何？師云：孤峯無宿客。僧云：未審意旨如何？師云：不是守株人。問：如何是菩提道？師云：此去襄縣五里。僧云：向上事如何？師云：往來不易。
上堂，僧問：如何是首山？師云：東山高，西山低。僧云：如何是山中人？師云：恰遇棒不在。僧禮拜，師便打。問：如何是道？師云：爐中有火無心撥，處處無蹤任意遊。僧云：如何是道中人？師云：坐看煙霞秀，不與白雲齊。問：諸聖説不到處，請師提唱。師云：萬里神光都一照，誰人敢並日輪齊？問：學人身心聚散時如何？師云：不聞天樂響。僧云：如何收攝？師云：莫逐四時移。問：菩薩未成佛時如何？師云：衆生。僧云：成佛後如何？師云：衆生，衆生。問：覺花未發時，如何辨真實？師云：冬不寒，臈後看。僧云：莫便是也無？師云：錯。問：六國未寧時如何？師云：什麽處去來？僧云：寧後如何？師云：大地火起。問：寶劒未出匣時如何？師云：怨阿誰？僧云：出匣後如何？師云：不斬無罪之人。僧禮拜。師云：斬。問：寶劒未出匣時如何？師云：你不惜猶可。僧云：出後如何？師云：伏惟尚嚮。僧云：忽遇師子吼時如何？師云：一任野干鳴。僧便喝。師云：果然。僧又喝。師云：放你三十棒。僧禮拜。師云：這瞎漢！復云：諸上座，不得盲喝亂喝。者裏尋常向你道：賓則始終賓，主則始終主。賓無二賓，主無二主。若有二賓二主，卽是兩箇瞎漢。所以我若立時，你須坐。我若坐時，你須立。坐則共你坐，立則共你立。雖然如是，到這裏急著眼始得。若是眼孔定動，卽千里萬里。何故如此？如隔牕看馬騎相似，擬議卽没交涉。諸上座既然於此留心，直須子細，不要掠虚好。他日異時賺著你在。諸人若也有事近前，無事珍重！
上堂，僧問：蓮花未出水時如何？師云：徧天徧地。問：出水後如何？師云：特地一場愁。問：殺父殺母，佛前懺悔。殺佛殺祖，向什麽處懺悔？師云：水深一丈。問：離凡離聖，請師一句。師云：不可錯怪老僧也。僧云：謝師指示。師便打。
問：魚鼓未鳴時如何？師云：望天不見天。僧云：鳴後如何？師云：覷地不見地。問：和尚是大善知識，爲什麽却首山？師云：不坐孤峯頂，常伴白雲閑。問：四衆圍繞，師説何法？師云：打草祇要驚蛇。僧云：未審怎生下手？師云：適來洎合喪身失命。問：不落三寸，請師速道。師云：老僧到這裏却道不得，闍黎道看！僧云：猶落三寸，請師别道。師云：首山今日失利。
問：如何是首山境？師云：千花逈秀，一葉長芳。僧云：如何是境中人？師云：好事不如無。問：因緣未熟時如何？師云：進。僧云：熟後如何？師云：退。問：二龍争珠，誰是得者？師云：得者失。僧云：不得者又如何？師云：珠在什麽處？僧擬議，師便打。問：維摩默然，未審意旨如何？師云：罕逢穿耳客，多遇刻舟人。問：如何是首山出身路。師云：誰人障閡得？僧云：與麽則自在去也。師云：去卽打折你腰。師乃云：要得親切，第一莫將問來問。還會麽？問在答處，答在問處。你若將問來問，老僧在你脚底。你若擬議，則没交涉。時有僧出禮拜，師便打。僧問：掛錫幽巖時如何？師云：錯。僧云：錯。師便打。
上堂，僧問：終日忙忙，那事無妨。如何是那事？師云：孤峯頂上千花秀，萬仞嵯峨嶮處行。僧云：莫便是和尚爲人處也無？師云：大衆謌謡送，千峯永不囘。僧云：囘來底事又作麽生？師云：粉骨碎身猶未報，三年一度送錢財。僧禮拜。師云：嘘，嘘！問：一切諸佛皆從此經出，未審此經從何而出？師云：低聲，低聲。僧云：如何受持？師云：切不得染汙。問：作何行業，報得四恩三有？師云：殺人放火。僧云：與麽則大作業底人也。師云：苦痛深。問：世尊滅後，法付何人？師云：好箇問頭，無人答得。僧云：如何是世尊不説説？師云：任從滄海變，終不爲君通。僧云：如何是迦葉不聞聞？師云：聵人徒側耳。問：古人言：見色便見心。諸法無形，將何所見？師云：一家有事百家忙。僧云：學人不會，乞師再指。師云：三日後看取。問：入京朝聖主，祇到潼關却便囘時如何？師云：猶是鈍漢。問：路逢達道人，不將語默對。未審將什麽對？師云：瞥爾三千界。僧云：與麽則目視不勞也。師云：天恩未遇，後悔難追。問：仗鏌鎁劒，來取師頭時如何？師嘘一聲。僧云：苦痛深。師便打。問：得船便渡時如何？師云：猶是鈍漢。問：權借一問，以爲影草時如何？師云：放你三十棒。問：久在貧中，請師賑接。師云：不接。僧云：爲什麽不接？師云：喫棒得也未？隨聲便打。
問：如何是古佛心？師云：鎮州蘿蔔重三斤。問：龍宫海藏，當有何物？請師一别。師云：不掛三寸舌。僧云：爲什麽不掛三寸舌？師云：誰知句後親？問：不落僧祇，如何修證？師云：近前來，與你道。僧近前，師便打。
問：丹霞掩耳，黄檗拄杖，意旨如何？師云：坐參都不問，暢殺子平生。僧云：稀逢難遇，請師指示。師云：莫椀鳴。問：虚空以何爲體？師云：老僧在你脚底。僧云：和尚爲什麽在學人脚底？師云：知你是瞎漢。問：祇如和尚道：老僧在你脚底。意旨如何？師云：横身不怕侵泥水，識者方知大作家。問：祇如和尚道：知你是箇瞎漢。又作麽生？師云：將寶奉君君不識，却令瞽叟墮生盲。問：如何是玄中的？師云：有言須道却。僧云：此意如何？師云：無言鬼也嗔。問：如何是衲僧眼？師云：此問不當。僧云：當後如何？師云：堪作恁麽。問：如何得離衆緣去？師云：千年一遇。僧云：不離時如何？師云：立在衆人前。問：諸佛未見時如何？師云：拈匙不把筯。僧云：見後如何？師云：喫飯忘却匙。問：佛未出世時如何？師云：不可錯怪老僧也。僧云：出後如何？師云：舉似天下人。問：如何是超毗盧之句，稱釋迦之譚？師云：妙語無多子，親言舉似誰？僧云：湛然時如何？師云：未明心地諦，難過首山關。僧擬進語，師便打。問：如何是大安樂底人？師云：不見有一法。僧云：將何爲人？師云：謝闍黎領話。問：如何是常在底人？師云：亂走作什麽？問：一毫未發時如何？師云：路逢穿耳客。僧云：發後如何？師云：不用更遲疑。問：無絃一曲，請師音韻。師良久云：還聞麽？僧云：不聞。師云：何不高聲問著？問：大悲千手眼，那箇是正眼？師云：卽便𣤩瞎。僧云：𣤩瞎後如何？師云：撈天摸地。問：如何是和尚説法底口？師云：掛在壁上。僧云：忽有人來問時如何？師云：待我取囘來卽向你道。問：學人此處不薦，擬向南方時如何？師云：速。僧云：却不恁麽去時如何？師云：後會難逢。問：如何是離凡聖底句？師云：嵩山安國師。僧云：莫便是和尚極則處也無？師云：南岳讓和尚。僧云：如何是和尚家風？師云：無絲傀儡有人牽。僧云：牽後如何？師云：妙有無言不較多。僧云：如何是妙有無言不較多？師云：有言須得句。僧云：如何是無絲傀儡有人牽？師云：當明提祖道，方得後人棲。
問：學人乍入叢林，乞師指示。師云：闍黎到老僧會裏得多少時？僧云：經冬過夏。師云：莫錯舉似人。問：有一人蕩盡來時，師還接也無？師云：蕩盡卽致，那一人是誰？僧云：風高月冷。師云：僧堂内幾人坐卧？僧無語。師云：賺殺老僧。問：學人求出世間時如何？師云：借水獻花先供養，莫教落後索香錢。僧云：死生事大，乞師一薦。師云：透漏遺蹤無走路。僧云：恁麽則被他捉著也。師云：今日到長安。問：如來演説三乘教。未審是什麽教？師云：千言無一中。僧云：爲什麽千言無一中？師云：不是上鈎人。問：一切法皆空，如何悟得真空理？師云：南地先抽笋，塞北著皮裘。僧云：莫落是非也無？師云：自家看取。問：青青翠竹，還有佛性也無？師云：南天北地。僧云：恁麽則推窮佛理也。師云：北地南天。問：鐘鼓未鳴時如何？師云：問前不鳴問後打。僧擬議，師便喝。問：如何是迦葉門前一盞燈？師云：孤峯朗月連天照，性似寒泉徹底清。僧云：勞而無功時如何？師云：日輪當午無私照，自是時人見有移。
問：寶劒未出匣時如何？師云：大洋海底澄心鏡。僧云：出匣後如何？師云：天外吒沙獨擺捎。師乃云：第一句薦得，堪與祖佛爲師。第二句薦得，堪與人天爲師。第三句薦得，自救不了。時有僧問：如何是第一句？師云：大用不揚眉，棒下須見血。僧云：慈悲何在？師云：送出三門外。問：如何是第二句？師云：不打恁麽驢漢。僧云：將接何人？師云：如斯争奈何？問：如何是第三句？師云：解問無人答。僧云：卽今祇對者是誰？師云：莫使外人知。僧云：和尚是第幾句薦得？師云：月落三更穿市過。問：維摩一默，文殊贊善。未審此意如何？師云：當時聽衆必不如是。僧云：既不如是，維摩默然又且如何？師云：知恩者少，負恩者多。乃云：若論此事，實不掛一箇元字脚。便下座。
師入院上堂，有僧問：曹溪一句，天下人聞。廣教一句，什麽人聞？師云：不出三門外。僧云：爲什麽不出三門外？師云：舉似天下人。僧問：如何是真如體？師云：徧乾坤。僧云：如何是真如用？師云：動天地。問：如何是大海？師云：出頭天外看。僧云：恁麽則包含不盡也。師云：不見本來身。問：如何是學人自己？師云：是你自己。問：黑豆未生芽時如何？師云：萬里崖州君自去，臨行惆悵怨他誰。僧云：有何罪過？師云：昨夜貶文殊。僧云：未審什麽時囘？師云：專候天恩。僧云：天恩到時如何？師云：齊賀太平年。
問：牛頭未見四祖時如何？師云：不唧𠺕。僧云：見後如何？師云：不唧𠺕。問：久負没絃琴，請師彈一曲。師云：正值嚴凝久，披蓑帶雨歸。問：觀身無相，觀法亦然時如何？師云：晴天開水路。僧云：恁麽則掃地而盡去也。師云：孤月照高岑。問：萬機喪盡時如何？師云：死水不藏龍。僧云：轉動後如何？師云：碧眼胡僧笑點頭。問：如何是正修行路？師云：貧兒不雜食。僧云：撒手歸家去也。師云：香臭不曾聞。僧云：三春無二月，十五正團圓。師云：不是闍黎用心處。僧云：如何是學人用心處？師云：要行卽行，要坐卽坐。問：十二時中作何行業卽免生死？師云：你唤什麽作生死？僧云：與麽則無生死可免。師云：大衆盡皺眉。問：如何是超佛越祖之談？師云：塞北風霜緊，江南雪不寒。問：承古有言：自從一見桃花後，直至而今更不疑。意旨如何？師云：三尺杖子兩人舁。僧云：還許學人舁也無？師云：放下著。
師問僧：恁麽來者，是甚麽人？僧云：問者是誰？師云：老僧。僧便喝。師云：向你道是老僧，又惡發作麽？僧又喝。師云：恰遇棒不在手。僧云：草賊大敗。師云：今日又似得便宜，又似落便宜。問：如何是道？師云：脚下深三尺。問：蓮花未出水時如何？師云：水深一丈。進云：出水後如何？師云：從地高三尺。其時有化主問：學人與麽去時，將何禀受？師云：叉手奉賓德，舉似莫沉吟。僧云：恁麽還當也無？師云：物逐人興。僧云：今日點茶，當爲何人？師云：去此無消息，無心永莫囘。問：如何是真如體？師云：敲磚打瓦。僧云：此意如何？師云：切忌踏著。僧云：有一人不會唐言梵語來時，師還接也無？師云：舉意便知有，何勞側耳聽。問：學人不識文墨，拾得箇字來，未審唤作什麽字？師云：久爲雲水客，休作問禪賓。問：如何是現前三昧？師云：三更不閉户。僧云：還許學人商量也無？師云：切忌五更初。問：若能轉物，卽同如來。三門佛殿，請師轉。師云：長安道上無私曲，縱遇知音到者稀。
問：學人親到寶山，空手囘時如何？師云：家家門前火把子。問：靈丹一粒，點鐵成金。至理一言，轉凡成聖。如何是至理一言？師云：更舉一徧。僧云：與麽則退身三步。師云：笑破大衆口。問：如何是學人自己？師云：放參三下鼓，喫粥五更鐘。問：久輔不逢時如何？師云：闍黎有問，老僧有答。僧云：如何得逢？師云：闍黎不問，老僧不答。問：維摩方丈，不以日月爲明。未審和尚方丈以何爲明？師云：穿破天下人髑髏。問：久負無絃琴，請師彈一曲。師云：無言顯大道。僧云：還許學人和也無？師云：更莫遲疑。問：十方薄伽梵，一路湼槃門。如何是一路湼槃門？師云：龍蟠鳳舞子時前，日出崑崙照大千。
問：塵塵見佛，刹刹聞經。如何是塵塵見佛？師云：好箇燈籠。僧云：學人不會意旨如何。師云：還我話頭來！問：無邊身菩薩爲什麽不見如來頂相？師良久云：卽今還見也無？僧擬議，師便打。問：如何是學人本來身？師云：牽牛不入市。僧云：如何是有相身中無相身？師云：洎合錯對闍黎。問：萬仞峯前，如何卓立？師云：窄。僧云：意旨如何？師云：苦。問：巧説不得，祇要心傳。如何是心傳底法？師云：有疑須假問。僧云：恁麽則巧説不得也。師云：無言正好聽。
問：如何是佛法的的大意？師云：不將小意對闍黎。僧云：如何領會？師云：逢人莫錯舉。問：德山棒，臨濟喝。未審明得什麽邊事？師云：你試道看！僧便喝。師云：瞎！僧又喝。師云：這瞎漢祇管亂喝作什麽？僧欲禮拜，師擬拈棒。僧約住云：莫亂打人好。師擲下拄杖云：明眼人難瞞。僧云：草賊大敗。問：如何是生滅法？師云：新羅喫冷淘。問：久處沉迷，請師一接。師云：老僧無恁麽閑工夫。僧云：和尚豈無方便？師云：要行卽行，要坐卽坐。僧云：臨機一句，截斷衆流。請師垂示。師云：棒下迸流星。僧云：恁麽則萬象顯然。師云：遣人拽出。
問：世尊説法如雷吼。未審誰是不聞者？師云：無人敢定當。僧云：爲什麽無人敢定當？師云：果然不聞。問：亡僧遷化，向什麽處去？師云：散關正望三泉路，厚朴花開始覺春。問：古人道東山西嶺青，意旨如何？師云：一囘舉著一囘新。僧云：謝師指示。師云：功不浪施。
問：如何是佛？師云：苦。問：如何是然燈前？師云：諸佛在我前。僧云：如何是然燈後？師云：諸佛在我後。僧云：如何是正然燈？師云：青山無異路。問：有問有答，盡在魔界。無問無答事如何？師云：庭前罷舞休思曲。僧云：大衆證明也。師云：野老謳謌正好音。問：如何是和尚截人之機？師云：三門前點燈。僧云：未審意旨如何？師云：佛殿後燒香。問：如何是佛？師云：新婦騎驢阿家牽。僧云：未審此語什麽句中收？師云：三玄收不得，四句豈能該？僧云：此意如何？師云：天長地久，日月齊明。問：如何是佛？師良久云：會麽？僧云：不會。師云：何不高聲問？僧再問。師云：瞎漢！顛言倒語作什麽？問：如何是寂寂惺惺底人？師云：莫向白雲深處坐，切忌寒灰煨煞人。師復舉：興化示衆云：今日放諸人一線道，不用如何若何，便請單刀直入。興化爲你證明。有旻德長老出衆禮拜，起來便喝。興化亦喝。旻德又喝，興化又喝。德禮拜，興化却云：適來若是别人，三十棒一棒也不較。何故？爲他旻德會一喝不作一喝用。師云：看他興化與麽作用，爲什麽放得伊過？諸上座，且道什麽處是一喝不作一喝用？是前一喝，是後一喝？那箇是賓，那箇是主？雖然如此，也須子細始得。良久云：二俱有過，二俱無過。珍重！
師入院上堂，有僧問：盡大地人來，各各置一問，問問各别，未審寶應如何祇對？師云：好。僧禮拜。師云：見何道理？僧云：謝師答話。師云：賊是小人，智過君子。劉司徒問：龍庭金口問，如何對玉機？師云：一輪逈脱三界外，當軒照破萬家門。司徒云：臨行一句，請師指示。師云：莫錯認定盤星。座主問云：如從飢國來，忽遇王饍，未敢便飡。飡卽是，不飡卽是？師云：名利已彰天下播，手中如意有誰知。主云：與麽則珍重去也。師云：真師子兒，一撥便轉。問：既是清淨伽藍，爲什麽打魚鼓喫飯？師云：知恩者少，負恩者多。問：承師有言：金沙灘頭馬郎婦。意旨如何？師云：高梳雲鬢，恐人怪笑。問：得力處，乞師一言。師云：山高無異路。僧云：畢竟如何？師云：莫守白雲閑。
問：向上一路，請師指示。師云：對面不相識。僧云：爲什麽不相識？師云：問處分明答處親。問：如何是觀音門入者？師云：超然一境無異路。僧云：如何是普賢門入者？師云：野雲不向目前飛。問：有問有答，皆落唇吻。無問無答，請師道看！師云：不可錯怪老僧也。僧云：猶落唇吻。師云：落在什麽處？僧無語，師便打。
問：萬法歸於一體時如何？師云：三斗喫不足。僧云：畢竟歸於何處？師云：二斗却有餘。問：文殊贊維摩不二法門，意旨如何？師云：問前不明問後瞎。僧云：未審此意畢竟如何？師云：瞎。問：離聲離色，如何舉唱？師云：一點青霄異。僧云：如何是異？師云：透過萬重關。僧云：祇這如何透？師便打。云：言前薦得，辜負平生。句後投機，殊乖道體。離此二途，請師方便。師竪拂云：争奈這箇何？僧云：與麽則太保證明。師云：你莫帶累太保。問：如何是佛？師云：朝看東南，暮看西北。問：德山棒，臨濟喝。意旨如何？師云：寶應今日不用。僧擬進語，師云：瞎漢！便打。問：疑則與賊爲伴，不疑則野塚爲家時如何？師云：北邙山下千丘萬丘，未審那箇是你家？僧以坐具摵一摵。師云：洎不問過。問：如何是古佛心？師云：三箇婆婆排班拜。問：如何是清淨法身？師云：新羅人不裹頭。僧云：向上還有事也無？師云：有。僧云：如何是向上事？師云：新羅人不裹頭。
安員外問：弟子不會，請師垂示。師云：水急浪開漁父見，錦鱗透過碧波中。員外云：承教有言：是法住法位，世間相常住。如何是常住底法？師竪起拄杖，召員外云：且道這箇是住底法，不是住底法？員外云：未曉之徒，如何賑濟？師云：依稀似曲纔堪聽，又被風吹别調中。員外云：一物不將來時如何？師云：何得對衆妄語！員外擬議，師便喝。問：如何是祖師西來意？師云：風吹日炙。問：祇如龍牙問德山，山乃引頸。此意如何？師云：德山引頸，寶應卽偃身縮項。
問：祇如和尚道：新婦騎驢阿家牽。意旨如何？師云：百歲翁翁失却父。僧云：百歲翁翁豈有父？師云：汝會也。
師復云：諸上座不見興化老人道：直饒汝喝得興化向虚空裏撲下來，一點氣也無。忽然甦息，却向汝道未在。何故？我未向紫羅帳裏撒真珠，與你諸人胡喝亂喝作麽？師云：實爲如斯。今時兄弟祇管横喝竪喝，及至窮著，並無言説。看他臨濟會下有僧出來禮拜，臨濟便喝。僧云：老漢莫探頭好。濟云：汝道落在什麽處？僧便喝。又有僧問：如何是佛法大意？濟便喝，僧禮拜。濟乃召衆云：你道適來這一喝好喝也無？僧云：草賊大敗。濟云：過在什麽處？僧云：再犯不容。濟云：要識臨濟賓主話，問取堂中二禪客。師云：諸兄弟學般若菩薩，直須諦當去始得。雖然如是，曉者還稀。珍重！
師一日上堂，汾陽昭和尚出問：百丈卷蓆，意旨如何？答云：龍袖拂開全體現。進云：未審師意如何？答云：象王行處絶狐蹤。昭於是言下大悟。遂提起坐具顧視大衆云：萬古碧潭空界月，再三撈漉始應知。禮拜，歸衆。時葉縣省和尚作首座，纔退便問：昭兄，你適來見箇什麽道理，便與麽道？云：正是我放身捨命處。省便休。
小參示衆云：老僧擬欲歸鄉，什麽人隨得去？時有僧問：未審和尚什麽時去？師云：待有伴，卽向汝道。僧云：無伴底事作麽生？師云：盡日不逢人，明明不知處。僧云：忽遇一人又作麽生？師云：迷子不歸家，失却來時路。僧云：請師指箇歸鄉路。師云：枯木藏龍，不存依倚。僧云：和尚什麽時節却囘？師云：一去不知音，六國無消息。僧云：正當歸鄉底事又作麽生？師云：獨唱胡家曲，無人和得齊。僧云：忽遇知音在時如何？師云：山上石人齊拍掌，溪邊野老笑呵呵。僧云：歸鄉囘來底事又作麽生？師云：八國奉朝衣，四相無遷改。僧云：未審居何位次？師云：文殊不坐金臺殿，自有逍遥竹拂枝。
問：如何是梵音？師云：驢鳴狗吠。問：如何是截徑一路？師云：或在山間，或在樹下。問：如何是和尚不欺人底眼？師云：看看冬到來。僧云：畢竟如何？師云：卽便春風至。問：遠聞和尚無絲可掛，及至到來，爲什麽有山可守？師云：道什麽？僧便喝，師亦喝。僧禮拜，師云：放你三十棒。久立衆慈，伏惟珍重！
師出鏡清十二問答，洎翠岩代語，師於一語下代三轉問：時至草庵無一物，爲什麽却有盈餘？清云：要道何難。岩云：適來道什麽？師代云：自不知。又云：洎成忘却。又云：共語不知音。
問：盡乾坤不出一刹那，今時人向什麽處辨明？清云：共語商量。岩云：向你道什麽處辨明？師代云：不問他别人。又云：明眼人笑你。又云：用辨卽非。
問：無神通菩薩，爲什麽蹤跡難尋？清云：波斯眼黑。岩云：莫鬼語！師代云：不是用心處。又云：被他捉著。又云：不勞舉步。
問：辨得親疏底人，爲什麽却被親疏不肯？清云：不平按劒。岩云：當得也無。師代云：莫守閑。又云：大有人不解恁麽問。又云：不可辨親疏。
問：明知生是不生之相，爲什麽却被生之所流？清云：明知無力。岩云：不關老兄事。師代云：自領過。又云：唤什麽作生死？又云：争得不知有？
問：人人具眼，逢訪道人，道卽是？不道卽是？清云：頭上仙陁。岩云：莫道乞辨明。師代云：分明舉似他。又云：莫道乞答話。又云：若不是寶應，洎合遭他毒手。
問：體本無瑕翳，爲什麽坐施良藥？清云：却正道著。岩云：且放老僧過。師代云：知過人難得。又云：更教誰喫棒？又云：今日草賊大敗。
問：達者同遊一路行，爲什麽不行？清云：已到平頭。岩云：老兄還達也未？師云：不争先。又云：到了不知。又云：但請先行。
問：盡令提綱，爲什麽不塞時人口？清云：自還得。岩云：老兄還知明州米價麽？師代云：還曾失麽？又云：須知老兄。又云：争知今日？
問：無形本寂寥，爲什麽有物先天地？清云：寶公曲尺，誌公剪刀。岩云：領過得也未？師代云：欺他作什麽？又云：阿誰與麽道？又云：不是闍黎置問。
問：十方薄伽梵，爲什麽一路湼槃門？清云：家無二主。岩云：怪得人麽？師代云：到者方知。又云：一尚不可得。又云：常防此問。
問：同氣連枝，爲什麽却根莖有異？清云：邵案迸彩。岩云：阿誰道有異？師代云：紹得麽？又云：見有前後。又云：今朝二十五。
師出風穴四賓主語。僧云：如何是賓中賓？穴云：攢眉看白雲。師别云：去來長自在，不與白雲齊。問：如何是賓中主？穴云：入市雙瞳瞽。師别云：高聲唱叫遶街行。問：如何是主中賓？穴云：囘鑾兩耀新。師别云：定國安邦賀太平。問：如何是主中主？穴云：磨礱三尺劒，待斬不平人。師别云：收番猛將，寸草不留。
師出四種照用語。問：如何是先照後用？師云：南岳嶺頭雲，太行山下賊。問：如何是先用後照？師云：太行山下賊，南岳嶺頭雲。問：如何是照用同時？師云：收下南岳嶺頭雲，捉得太行山下賊。問：如何是照用不同時？師云：昨日有雨今日晴。
師出四賓主語。問：如何是賓中賓？師云：青山緑水分。問：如何是賓中主？師云：棒下取分明。問：如何是主中賓？師云：退己讓人。問：如何是主中主？師云：斬盡不留身。
師出四料簡語。問：如何是奪人不奪境？師云：人前把出，遠送千峯。問：如何是奪境不奪人？師云：打了不曾嗔，冤家難解免。問：如何是人境兩俱奪？師云：萬人作一塚，時人盡帶悲。問：如何是人境俱不奪？師云：問處分明答處親。
師出德山三轉語，於一句中各下三轉。問：如何是函蓋乾坤句？師云：大地雪漫漫。又云：普天匝地。又云：海底紅塵起。如何是截斷衆流句？師云：不通凡聖。又云：洎合放過。又云：横身三界外。問：如何是隨波逐浪句？師云：要道便道。又云：有問有答。又云：此去西天十萬八千。
師舉僧問禾山：如何是道？山云：耕人田不種。僧云：如何是道中人？山云：禾熟不臨場。因僧問師出語云：耕人田不種。意旨如何？師云：大勛不竪賞。僧云：禾熟不臨場。意旨如何？師云：任從風雨爛。師出盤龍和尚問行者：接待不易。行者云：開心椀子盛將來，無縫合兒合將去。師云：横擔拄杖登霄漢，使煞農夫煮粥人。師出僧問：如何是祖師西來意？答云：風吹日炙。師又云：多年塵土無人拂，一身常在鎮天涯。
師在風穴會中，密常勤誦蓮經，衆咸謂念法華也。偶知客退，卽就請師。一日，風穴見師侍立次，乃垂涕告之曰：不幸臨濟之道，至吾將墜于地矣。師云：觀此一衆，豈無人邪？穴云：雖敏者多，見性者少。師云：如某者如何？穴云：吾雖望子之久，猶恐耽著此經，不能放下。師云：此亦可事，願聞其要。於是風穴上堂，舉世尊以青蓮目顧視大衆：迦葉正當與麽時，且道説箇什麽？若道不説而説，又是埋没先聖。且道説箇什麽？師乃拂袖而退。穴擲下拄杖，便歸方丈。侍者隨後入室請益：念法華爲什麽不祇對和尚？穴云：念法華會也。次日，師與真園頭同上問訊次，穴又問真曰：作麽生是世尊不説説？真曰：鵓鳩樹頭鳴。穴云：你作許多癡福作什麽？何不體究言句？又問師曰：汝作麽生？師曰：動容揚古路，不墮悄然機。穴云：你何不看法華下語？師受風穴印可之後，泯迹韜光，人莫知其所以。
因楚和尚初至汝州宣化安下，風穴令師傳語。纔相見，展坐具次，便問：展卽是，不展卽是？楚云：自家看取。師便喝。楚云：我曾親近知識來，未嘗輒敢恁麽造次。師云：草賊大敗。楚云：來日若見風穴和尚，待一一舉似。師云：一任一任，不得忘却。師乃先囘舉似風穴。穴云：今日又被你收下一員草賊。師云：好手不張名。楚次日纔到，相見便舉前話。穴云：非但昨日，今日連贓捉敗。於是師乃名振四方，遠近學者承風而湊。初住汝州首山，爲第一世也。石門遣使馳開堂書至，師乃集衆於法堂上，使纔近前人事，師約住云：是洞上宗乘？是雪嶺家風？使云：書中已載。師云：一不成，二不是。使無語。師云：且坐喫茶。
一日，師問僧：近離甚處？僧云：襄州。師云：路上曾逢達磨也無？僧近前不審。師云：這箇是驢前馬後底。僧云：和尚又如何？師云：非公境界，且坐喫茶。僧纔坐，師又問：在什麽處過夏？僧云：石門。師云：水牯牛安樂麽？僧云：及時水草。師云：爲什麽傷人苗稼？僧云：對和尚不敢造次。師云：放過卽不可。便打。
師一日問僧：是凡是聖？僧云：非凡非聖。師云：太不定生。僧云：離此二途，請師速道。師云：首山今日燒香供養你去也。僧云：某甲特來禮拜。師云：滴水難消。一日，問僧：近離什麽處？僧云：廣慧。師云：穿雲不渡水，渡水不穿雲。離此二途，速道！速道！僧云：某甲昨夜宿長橋。師云：你恁麽合喫首山棒。僧云：某甲未曾參堂。師云：兩重公案。僧云：恰是。師云：那，那。又一日，師見僧參次，乃問：近離甚處？僧云：襄州。師云：夏在甚處？僧云：洞山。師云：還我洞山鼻孔來。僧云：不會。師云：却是老僧罪過。又一日，問僧：上人近離甚處？僧云：南方。師云：遠來不易，且坐喫茶。又一日，問僧：近離甚處？僧云：襄州。師云：有事相借問得麽？僧云：便請。師云：且喜没交涉。又云：鷂子過新羅。又問僧：近離甚處？僧云：西京。師云：路上還逢達磨也無？僧云：適來已參見和尚了也。師云：爲什麽築著鼻孔？僧云：已知痛痒。師云：打破大唐國裏，覓箇知痛痒底人，了不可得。且坐喫茶。有僧來參，師乃問：近離甚處？僧云：龍門。師拽傍僧摑一摑，喝出去。一日，有僧侍次，師乃唤僧名，僧應諾。師云：且去，别時來爲你説。僧云：而今尚自不説，别時決定不説。師云：我也罪過，你也罪過。
僧一日入室，師云：且去，别時來。僧應諾，師便打。師每見僧來，便云：恁麽來者是誰？僧云：問者是誰？師云：是老僧。僧便喝。師云：向道是老僧，又惡發作什麽？僧又喝。師云：恰遇棒不在。僧云：草賊大敗。師云：得便宜，是落便宜。有僧入室，師便喝。僧亦喝，師又喝。僧禮拜，師便打，云：伏惟尚嚮。一日，因僧入室，師唤僧名，僧應諾。師云：錯！僧云：某甲有什麽敗闕處？師云：錯！有新到相見，師問：從什麽處來？僧云：芭蕉來。師云：芭蕉有何言教？僧云：曾見有僧問：牛頭未見四祖時如何？蕉云：知。僧云：見後如何？蕉云：不知。後有僧舉問襄陽石門徹禪師：祇如二尊宿意旨如何？徹云：先行不到，末後爲初。
僧一日入室，師云：恁麽來者是誰？僧云：某甲。師云：莫道是别人。僧禮拜。師云：適來見箇什麽道理，卽禮拜？僧云：今日大似因齋慶讚。師云：我適來一期向你恁麽道，速須吐却！僧云：也知和尚曲爲某甲。師云：後有人問你，向他道什麽？僧拂袖便出去。師召僧名，僧囘首，師便喝。僧云：這老賊！師乃以頌示之曰：四門通一要，一要具三玄。在賓全正令，立主要須圜。又一夜，師行道次，見暗裏有僧。師乃問：是誰？僧不對。師云：我也識得你。僧大笑。師云：你不得道是别人。復作一頌示之：輕輕踏步恐人知，語笑分明更莫疑。智者祇此猛提取，莫待天明失却鷄。
師次住寶安山廣教禪院，亦爲第一世。後徇衆請入城下寶應禪院。三處法席，海衆常臻。淳化三年十二月初四日午時，上堂示衆曰：今年六十七，老病隨緣且遣日。今年記却來年事，來年記著今朝日。果至四年十二月日，與時無爽前記。上堂辭衆，仍作偈曰：白銀世界金色身，情與無情共一真。明暗盡時俱不照，日輪午後是全身。言訖安坐，日將昳而逝。壽年六十八，荼毗收舍利。
諸子謾波波，過却幾恒河。觀音指彌勒，文殊不奈何。
分明歷世三十春，因悟桃花色轉新。人人盡得靈雲意，不識靈雲是何人。
玄沙道處少人知，密密相逢更莫疑。今古相傳親的旨，少年多是白頭兒。
悟了却從迷裏悟，迷悟從來無差互。始知本末至于今，今古相承無别路。無别路，莫問人。説今古，問來事。元是主，從他人。問賓主，識得賓，全是主。主中賓，賓中主，更互用，無差互。賓中賓，主中主，兩家用，莫讓主。把定乾坤大作主，不容擬議斬全身，始得名爲主中主。
我有一機，不假修持。若人問著，便唤沙彌。
我有一著，不自棲泊。若人更問，劈口便著。
我有一宗，勿示西東。若人擬議，别唤王公。
報你參禪賓，人中有見親。若求端的旨，臈月望陽春。
臨行少語足人憐，莫辱家風汙舊賢。保護盡從今日去，静坐寒窻月那邊。
幾多真子向西東，物外縱横莫用功。隨處化緣皆是道，臨行一句盡流通。
廓然無事少人聞，任意縱横勿計程。步步登高看前路，莫教失脚墮深坑。
背陰山子向陽多，南來北往意如何？若人問我西來意，東海東面有新羅。
咄哉巧女兒，攛梭不解織。貪看鬭鷄兒，水牛也不識。
咄哉拙郎君，巧妙無人識。打破鳳林關，穿靴水上立。
師開堂，拈香云：西天二十八祖，唐土六祖，過去聖人盡得傳衣付法。至唐代六祖之後，得道者如稻麻竹葦。不傳其衣，祇傳其法，皆以香爲信。今日一瓣香爲什麽人通信？某甲雖不言，大衆已委悉爇此一炷香也。僧問：師唱誰家曲？宗風嗣阿誰？師云：山連嵩嶺，地近洛川。問：和尚開堂於此日，先將何法報君恩？師云：撑天拄地。云：君恩如此，祖意如何？師云：分明領話。問：如何是佛？師云：邛州多出九節杖。云：謝師指示。師云：莫作答佛話會却。問：如何是祖師西來意？師云：九里江上望舶船。云：意旨如何？師云：市舶亭前人不識。問：寳劒未出匣時如何？師云：在匣裏。云：出匣後如何？師云：放汝一線道。僧禮拜，師便打。
上堂云：上上之機，人法俱遣；中下之機，但除其問，猶有法在；下下之機，據問而行。若是出格道人，全體作用。諸上座盡是出格道人，老僧争敢作用。問：如何是一着子？師云：明明似日連天照，暗暗昏昏人自迷。云：如何得不迷？師云：千里萬里。
早參，示衆云：且道昨日與今朝是同是别？古人道：昨日今朝事恰同。又道：昨日今朝事不同。同與不同卽且置，且道卽今一句作麽生？波隨月照，影逐日移。師入州看官，路逢延慶長老問：中路相逢一句作麽生道？師云：某甲禮拜和尚有分。明日，到院茶話次：昨日聞學士説新石門和尚，和尚久在石門，爲什麽説新去？師云：腦後合掌。問：來時無物去時空。二路都迷，如何得不迷去？師云：秤頭半斤，秤尾八兩。
上堂云：十五日已前諸佛生，十五日已後諸佛滅。十五日已前諸佛生，你不得離我這裏，若離我這裏，我有鈎子鈎你。十五日已後諸佛滅，你不得住我這裏，若住我這裏，我有錐子錐你。且道正當十五日，用鈎卽是？用錐卽是？遂有頌云：正當十五日，鈎錐一時息。更擬問如何，囘頭日又出。問：如何是無縫塔？師云：直下看。云：如何是塔中人？師云：退後，退後。問：如何是古佛心！師云：踏著秤槌硬似鐵。云：意旨如何？師云：明日向你道。問：青山緑水卽不問，急切一句作麽生道？師云：垂手過膝，兩耳垂肩，汝州先師忌。問：先師還來也無？師云：三巡茶罷一炷香。云：齋後向什麽處去？師云：風摇樹響人不顧，葉落歸根始知音。
上堂云：鳳凰巖下，鐘皷喧轟。石門家風，朝朝舉唱。問答賓主，甚是分明。棒喝臨機，誰人同道？若是同道者，對衆證據！良久云：霜天冷徹骨，雪路少人行。問：如何是石門境？師云：一任衆人看。云：如何是境中人？師云：明日來喫棒。問：嵩少地近，汝海波深。石門玄機，請師指示。師云：幾時到汝海來？僧無語，師便打。問：如何是和尚家風？師云：一句每當機，逢人直是道。問：如何是賓中賓？師云：禮拜甚分明。云：如何是賓中主？師云：覷地無囘顧。云：如何是主中賓？師云：往復問前程。云：如何是主中主？師云：萬里絶同侣。問：如何是奪人不奪境？師云：山河大地。云：如何是奪境不奪人？師云：番人失氈帳。云：如何是人境俱奪？師云：有何佛祖？云：如何是人境俱不奪？師云：問答甚分明。問：如何是先照後用？師云：突兀峯頭點巨火，長安城裏不通風。云：如何是照用同時？師云：突兀峯頭無巨火，長安城裏絶人行。云：如何是照用不同時？師云：昨日十五，今日十六。
大傑張茂崇問：摩騰入漢，已涉繁詞。達磨單傳，請師指示。師云：冬不寒，臘後看。問：五目不覩其容，二聽不聞其響。落聲色卽是？不落聲色卽是？師云：問從何來？問：瞻之在前，忽然在後。復是何物？師云：築着鼻孔。問：若能轉物，卽同如來。萬象是物，如何轉得？師云：喫了飯，無些子意智。問：拈槌竪拂，皆是止啼之説。揚眉瞬目，未爲作者之機。如何是現前受用？師云：早衙放過，晚後出來。問：寸絲不掛，法網無邊。爲什麽却分迷悟？師云：兩桶一擔。問：心隨境轉，境逐心生。心境兩忘，甚處卽是？師云：待你悟始得。問：有情有用，無情無用。如何是無情應用？師云：獨扇門子晝夜開。問：法尚應捨，何況非法。如何是非法？師云：喫粥喫飯。問：愛河浮更没，苦海出還沉。如何出得？師云：錯。
早參，示衆云：月未没，日已出，萬象凝然，什麽處不分明？既然分明，分明一句作麽生道？良久云：日月照臨無影樹，不勞把住遶街行。
示衆：問答須教起倒全，龍頭虵尾自欺瞞。如王秉劒由王意，似鏡當臺要絶觀。開口早經千萬里，低頭思慮萬重關。指人若也無正眼，何啻前程作野干。
上堂云：朝朝皷響，夜夜鐘鳴。聚集衆流，復有何事？過去諸聖，成就此門。諸上座各各不欠少，某甲已是不識好惡，諸上座更要喫辛受苦。
上堂云：無事不要生事。歸堂。
上堂云：鐘皷才罷，賓主已分。大衆齊來，照用俱了。若恁麽會得，繼紹古人。若會不得，實爲罔措。莫有會者麽？出來對衆證據。
上堂云：切忌蹉過。歸堂喫茶。
上堂云：第一句道得，石裏迸出。第二句道得，挨拶將來。第三句道得，自救不了。歸堂。
上堂云：但得本，莫愁末。如何是諸上座本？莫是上來下去，禮佛禮塔，入室摳衣，歡娱笑樂麽？若認得這箇是四大五藴，莫是趣寂息念，不出不入，不聚不散麽？會得認得箇精魂，如何是上座本？良久云：歸堂。
上堂云：春景温和，萬物蘇舒。山青水緑，真堪養道。遊方禪子，甚是及時。祖佛家風，且喜没交涉。僧侍立次，師云：已是撒沙着諸人眼裏也，如今更不敢不識好惡。歸堂。問：寒時又寒，熱時又熱。寒底是，熱底是？師云：杖頭傀儡人長弄。問：逐日開單展鉢，以何報答施主之恩？師云：被這一問，和我愁殺。云：恁麽則謝供養也。師云：得什麽人氣力？僧禮拜。師云：明日更喫一頓。
上堂云：春景温和，春雨普潤，萬物生芽，什麽處不沾恩。且道承恩力一句作麽生道？良久云：春雨一滴滑如油。問：如何是學人自己法身？師云：每日搬柴不易。云：此是大衆底。如何是學人自己底？師云：三生六十劫。問：大悲千手眼，爲什麽在此？師云：見箇什麽？云：恁麽則千百億化身。師云：且領前話。乃云：上來下去，爲什麽事？若有所得，埋没諸兄弟。若無所得，圖箇什麽？得與不得且置，如何是見前妙用底事？良久云：雲覆千山不露頂，雨滴街前漸漸深。歸堂。問：請師指示箇修行路。師云：殺人放火。云：彼此修行，爲什麽却如此？師云：果然不修行。問：親切處，請師的旨。師云：莫忘却。云：莫忘却時如何？師云：一年三百六十日。云：恁麽則不忘却也。師云：你見箇什麽道理？云：適來謝茶。師云：未在。云：請師别道。師云：兩社一寒食。
早參，示衆：月未没，日又出，日月往來無間隔。奉勸禪流莫追尋，追尋特地生疑惑。
上堂云：鳳凰山下，鐘皷喧轟。石門家風，朝朝舉唱。大衆上來，賓主已分。開口動舌，照用俱了。若恁麽薦得，甚處有佛祖。若未薦得，憑何過日？薦得薦不得卽且致，作麽生是無佛祖底句？良久，敲禪牀，下座。
小參：早朝擊皷，法堂上聚會。晚後鐘聲，方丈裏相見。法堂上聚會卽不問，作麽生是方丈裏相見底句？自代云：不通風。問：還有不報四恩三有者麽？師云：有。云：如何是不報四恩三有者？師云：撒手卧長街，光音非旨趣。問：牛頭未見四祖時，爲什麽百鳥啣花獻？師云：果熟馨香鳩鳥啄。云：見後爲什麽不啣花？師云：萬象頓息鬼神愁。云：見與不見，是同是别？師云：山河不礙青霄路，妙用縱横處處通。問：親到寳山求寳時如何？師云：求得卽不中。云：求得後如何？師云：不中，不中。乃云：擬心卽差，動念卽乖。不擬不動，正在死水裏作活計。作麽生是衲僧轉動一句？良久云：朝聞皷動，暮聽鐘聲。
上堂云：三春景裏，日暖風和。水畔經行，林間宴坐。覩兹時景，賓主已分。開口動舌，照用俱了。若能如是解去，會得賓中主。作麽生是主中主？良久云：一條濟水透過新羅。
一日，問直歲：清涼堰從你堰，若遇洪水滔天時，堰得麽？云：在裏頭。師云：與誰同伴？歲無語。却請和尚代云：透過新羅。問：和尚若遇洪水滔天時，堰得麽？師云：上拄天，下拄地。云：若遇劫火洞然時，作麽生？師云：横出竪没。
上堂云：四山霧起，大地黯黑，日月收光。正當與麽時，如何辨主？良久，拍禪牀，下座。師浴出，僧問：三身中那身澡洗？師云：困。送亡僧歸喫茶次，問：亡僧遷化，向什麽處去？師云：風摇樹響，葉落歸根。學人良久。師云：會麽？云：不會。師乃澆茶三滴。問：如何得人身去？師云：我常欲作驢身。
上堂云：上來下去，參請不無。作麽生是依時及節底句？良久云：朝聞皷響，夜聽鐘聲。歸堂。問：門外三車，學人欲上牛車時如何？師云：未是極則處。云：如何是極則處？師云：犬吠虚聲切，癡人望太陽。問：三叉路頭，未審教學人往何路？師云：莫錯！
上堂云：鐘聲才罷皷聲喧，鐘皷相交會人天。臨機妙用無别法，開口動舌顯三玄。臨機照用須子細，互换賓主疾如烟。進前更欲求佛祖，擬議早是隔西天。
上堂云：五白猫兒爪距獰，養來堂上絶蟲行。分明上樹安身法，切忌遺言許外甥。作麽生是許外甥底句？莫錯舉。
上堂，舉普化語。僧便問：大悲院裏有齋，意旨如何？師云：日暖隈陽坐，天寒不舉頭。
上堂云：聞鐘聲卽尋鐘聲來，無鐘聲向什麽處來？若不來，叢林何在？既來，是何面目？直饒不來不去，正在死水裏作活計。作麽生是衲僧出氣一句？良久云：珍重！問：十二時中，如何用心？師云：喫粥喫飯。云：與麽則打軟去也。師云：打軟去也。問：昨夜轉一位，今朝轉一位。兩頭俱轉時如何？師云：未是衲僧極則。云：如何是衲僧極則？師云：春末臨朱夏。云：畢竟了如何？師云：九九八十一。
上堂云：各各英雄丈夫兒，堂堂物我更何疑。現前歷歷明如日，展縮當人示疾時。超然不得長空路，獨脱禪光得自知。多聞方便談今古，濟物須彰閃電機。良久云：去去西天路，迢迢十萬餘。
上堂云：天地與我同根，萬物與我一體。諸上座，維那打鐘，還覺心痛也無？若不覺痛，與古人相違。若覺痛，爲什麽含笑上來？直須子細。僧入室，問：正當與麽時，還有師也無？師云：燈明連夜照，甚處不分明。云：畢竟事如何？師云：來日是寒食。問：古人急水灘頭毛毬子，意旨如何？師云：雲開月朗。問：急水灘頭連底石，意旨如何？師云：屋破見青天。云：屋破見青天，意旨如何？師云：通上徹下。
小參，示衆云：學般若菩薩，須具般若眼。不具般若眼，卽被般若謾却你去。作麽生是上座般若眼？出來對衆道看！良久云：沉却也。珍重！問：如何是佛法大意？師云：出你口，入你耳。云：莫祇這便是也無？師云：分明聞，分明聽。問：爲什麽朝朝風起，雨點全無？師云：祇是龍王不動頭。云：畢竟事如何？師云：待雨下了向你道。云：雨下了，和尚爲什麽不説？師云：老僧罪過。問：如何是人境兩俱奪？師展兩手云：不會。師彈指三下。問：十二時中，如何辨主？師云：着衣喫飯量家第。云：辨得後如何？師云：作麽生是主？僧無語。
上堂云：擬心卽差，動念卽乖。不擬不動，正在死水裏作活計。作麽生是衲僧轉身處？祇如古人與麽道，還有爲人處也無？若言爲人，依言縛殺你。若言不爲人，意在什麽處？所以道：湼槃心易曉，差别智難明。又云：知見立，知卽無明本；知見無見，斯卽湼槃。若向這裏明得去，未具衲僧眼，直須子細。
上堂云：三春景謝，朱夏將臨，是禪子罷遊之際，幽窻掛錫之辰。林下相逢，合談何事？良久云：擬指千差路，囘光百萬程。問：牛頭未見四祖時如何？師云：雲散見青天。云：見後如何？師云：澄潭月現。問：如何是道？師云：車碾馬踏。云：如何是道中人？師云：竪坐横眠。
上堂云：香烟纔起，是處皆知。大衆雲臻，從上宗乘，祇可如是。若能如是解，掣皷奪旗，互换主賓；照用同時，棒喝齊彰。直饒你如是解，祇是箇賓中主。作麽生是主中主？便有僧問：香烟才起，是處皆知。未審主山後如何？師云：向你道，還信麽？云：特伸請益。師便喝。云：和尚爲什麽諱人道着？師云：瞎！僧禮拜。乃云：一句語中須具三玄，一玄門中須具三要。從上諸聖總具三玄三要。他若不具三玄三要，總屬盲用。既能如此留心，直須子細。良久云：石門後輩，諸事寡拙。久立，先參，歸堂憩歇。問：佛未出世時如何？師云：平。云：出世後如何？師云：平。云：未審出世與未出世是一是二？師云：妙用當機顯，囘光祇在人。問：大事未辦時如何？師云：切。云：辦後如何？師云：切。問：如何是玄談？師云：掉向墻南。問：如何是祖師西來意？師云：叉手當胸。云：意旨如何？師云：打躬近前。問：一處火發，任從你救。八方齊發如何？師云：快。云：還求出也無？師云：若求出，卽燒殺你。僧禮拜。師云：直饒你不求出，也燒殺你。
大雨，上堂云：朝陽雲掩，夜月收光。四山烟霧起，大地絶纖埃。正當與麽時，什麽人作主？雖然如是，争奈千江競注，萬派流源，被大海一時包了也。莫道總包容了，争奈奔波濟水，透過新羅。
上堂云：金烏西墜，玉兔東升。晝夜循環，有何了日。何不日南午處，正位上看；半夜子時，長連牀上偃息！正當與麽時，可謂千聖情盡，影像全無。雖然如是，未是極則處。直須動轉始得。直饒動轉，祇是肯得洛浦灌溪，未肯得他三聖興化。開口動舌早成病，棒喝臨機構也難，眨眼直須行正令。
上堂云：晚看千家户不扃，時聽秋杵一聲聲。途中多少未歸客，却到家中事怎生。諸上座休向途中，直須歸家。若得歸家，直得親於父母，不得教生其恩愛。直須殺却父母。既殺却父母，便須出家。既然出家，便能親於佛祖。雖然如是，須去却佛祖始得。既殺却父母，去却佛祖，方可有纖粟衲僧見解，猶未得衲僧全體作用。良久云：作麽生是衲僧全體作用？殺父殺母，去佛去祖，未是衲僧極則處。進前更擬問如何，北邙山下有甚數。
上堂云：雲山聚會，意爲平生。挈杖諸方，擬逃生死。何得空過遣日，爲什麽不進步商量？若欲進步商量，特地乖違。便言祇恁麽休去，更辜負平生。總不如是，又向什麽處留心？良久云：歸堂。
上堂云：龍騰滄海，魚鼈潛蹤。虎嘯高岩，野狐屏跡。象王蹴踏，寳岸皆崩。師子嚬呻，百獸隱匿。鳳凰展翅，衆鳥迷巢。祖師家風，中下莫湊。目連鶖子，運智運通。金色頭陁，瞬眸釋主。聲聞莫測，十地寧知。空生纔唱，天早雨花。豈況繁詞，率爾亂説。通一線道，直須滿口道將來。道！道！直饒道得，也是順邈將來。
上堂云：參玄上士，遊方高人，直須具衲僧眼目。良久云：開口直教千聖情盡、萬緣無繫、父母俱亡、賓主不立。若如是解者，猶是衲僧少許見解，未是衲僧全體受用。作麽生是全體受用？良久云：歸堂喫茶。
上堂云：諸上座，各各氣宇如王，須具衲僧眼目。大地山河，不碍眼光，莫受人瞞。且道于闐國王作何面目？時有僧問：承和尚有言：山河大地，不碍眼光。未審于闐國王作何面目？師云：不出户。云：未審與什麽人同道？師云：至切是家親。
上堂云：朝朝擊皷，夜夜鐘聲。聚集禪流，復有何事？若言無事，屈延諸德。若言有事，埋没從上宗乘。開口動舌，總没交涉。雖然如是，初機後學，須藉言語顯道。作麽生是顯道底？良久云：林中百鳥鳴，柴門閑不扃。
上堂。問：承古有言：十五日已前用鈎，十五日已後用錐。卽今十五日，和尚用什麽？師云：這一條拄杖是清化主捨。云：和尚莫盲枷瞎棒。師云：罪不重科。乃云：虚空有盡，此道無窮。如拳作手，如手作拳，皆是自己展縮，並不欠少。不由他人，各各具足。不肯承當，勸請諸上座承當埋没諸上座。直下承當去，承當箇什麽？歸堂喫茶。
董侍郎問：文殊是七佛之師。未審文殊以何爲師？師云：獨鎮五峰頭。查學士與師坐次，弄鎗客參。士便問：弄鎗如何下手？師云：逢場作戲。問：無情説法，意旨如何？師云：朝朝樹響，夜夜風鳴。云：如何委悉？師云：晝有日照，夜有月明。問：德山棒，臨濟喝。如何是一喝下事？師云：我不作這活計。云：意旨如何？師云：非公境界。問：金鱗未出網時如何？師云：待汝出網來，向汝道。云：卽今出也，師意如何？師云：西海裏事作麽生？僧便喝。師云：瞎。僧禮拜。問：若能轉物，卽同如來。未審三門佛殿如何轉？師云：我向汝道，汝還信麽？云：和尚誠言，安敢不信！師云：這漆桶！僧禮拜。問：如何是衲衣下事？師云：露地不通風。云：與麽則一百五日看也。師云：放你三十棒。僧禮拜。問：不施寸刃，便登九五時如何？師云：七縱八横。云：與麽則簾卷扇開去也。師云：舌拄上齶。僧禮拜。問：黑豆未生芽時如何？師云：正與麽。云：生芽後如何？師云：鬼門關外今霄路，萬里崖州獨自行。問：如何是吹毛劒？師云：鋹。云：用後如何？師云：伏惟尚嚮。
僧侍立次，師問：什麽處坐？云：後架裏坐。師云：你向什麽處舉話？云：與主人公舉話。師云：主人公姓什麽？云：不得姓。師云：名什麽？云：不得名。師云：與麽則不識主人公也。僧便喝，師不對。
問：如何是互换之機？師云：東邊立了西邊立。云：還相見也無？師云：相見事作麽生？僧便喝。師云：瞎。僧禮拜。問：師唱誰家曲，宗風嗣阿誰？師云：汝水河邊曾對勝，失却橈棹至于今。云：汝原一曲師親唱，向上宗乘事若何？師云：當處不留人，劃時送千里。
師勘僧云：孤輪獨照深山裏，近離何方到此來？云：近離白馬。師云：更不再勘。僧無語。師云：且坐喫茶。師問僧：韶陽境土君知好，六祖家風試道看！僧無語。師云：却是石門罪過。且坐喫茶。舉鹽官和尚唤侍者：將犀牛扇子來！者云：扇子破也。官云：扇子既破，還我犀牛兒來。者無語。代云：欄下。舉僧問龍牙：十二時中，如何著力？牙云：如無手人行拳始得。師云：道卽殺道，祇得一半。云：和尚作麽生？師云：如無舌人欲唱歌始得。舉僧問石門徹和尚：實際理地，如何進步？徹云：鳥道無前。僧進語云；幽谷白雲藏白雀，擬心棲處隔山迷。師别云：栖心不住栖心地，物外縱横任法閑。舉徹和尚離谷隱，有僧問：師住襄陽去，盡襄陽男女各置一問，問問各别，和尚如何支遣？徹云：一音剖出塵沙句，豁達虚空應萬機。師别云：頭頭上活，物物上具。師問僧：昔日叢林親際會，再登鳳嶺事若何？云：奉别和尚經今一年。師云：本分行脚僧。僧無語。師云：坐，喫茶。
陞座，拈香云：此一炷香，供養十方諸佛、人天大衆。先願國安民泰，教法興隆。此一炷香，十五年前已呈醜拙了也。如今還有委悉者麽？對衆商量。時有僧問：不施寸刃，便登九五時如何？師云：罕逢此問。云：與麽則人天有賴，大衆沾恩。師云：是何言歟？乃云：問話且止。欲得親切，莫將問來問。你擬進前，早没交涉了也。豈況忉忉，有何所益？若論佛法，不在問處。雖然如是，早是多途，況久立尊官。珍重。
上堂云：襄陽蕩蕩廣闊，而無際無涯。漢水滔滔深遠，而有終有始。峴山一帶，横貫乾坤。楚岫千峰，竪該日月。鳳林關下，直透荆南。來往遊人，且無障碍。諸上座盡是透關底人，作麽生是透關底句？試道看！擬議千差路，囘光萬里程。問：祖令未行時如何？師云：獨卧沙場。云：未審其中事作麽生？師云：寒灰不再焰。問：終日忙忙，那事無妨。如何是那事？師云：覓頭不見。云：爲什麽如此。師云：三日後看。僧禮拜，師嘘。問：如何是沙門行？師云：三三兩兩，各不相知。云：畢竟如何？師云：截舌有分。問：一陽才啓，天地咸知。依時及節事如何？師云：午夜燈光連宵照。云：照後如何？師云：茶烟香篆一時清。問：逐境不入流時如何？師云：早入了也。云：入流不逐境時如何？師云：未是極則處。云：如何是極則處？師云：七棒對十三。
問：如何是奪人不奪境？師云：峴山亭邊好用功。云：如何是奪境不奪人？師云：雪消流水湧。云：如何是人境俱奪？師云：霜結滿亭寒。云：如何是人境俱不奪？師云：放你一線道。問：日往月來遷，不覺年衰老。還有不老者麽？師云：有。云：作麽生是不老者？師云：虬龍筋力高聲叫，晚後精靈轉更多。問：如何是學人深深處？師云：烏龜水底深藏六。云：未審其中事若何？師云：路上行人莫與知。問：如何是印空底句？師云：舌拄上齶。云：如何是印水底句？師云：説話對聾人。云：如何是印泥底句？師云：頭上喫棒，口裏喃喃。問：一句當機，請師説法。師云：莫妄想。云：不妄想後如何？師云：仙人禮枯骨，餓鬼打死屍。問：浩浩之中，如何辨主？師云：襄江競渡船。云：未曉之人，如何領會？師云：且領前話。問：學人擬歸鄉，請師指路頭。師云：借人扶上馬。云：莫便是和尚爲人處也無？師云：葛嶺那邊看。問：師子是獸中之王，爲什麽却被六塵吞？師云：須知六塵好手。僧禮拜。師云：得便宜是落便宜。問：不斷廉纖句，如何絶联迹。師云：絶迹卽不好。云：與麽去如何？師云：瞎。僧禮拜。問：只尺之間，爲什麽不覩師顔？師云：折角泥牛無欄圈。云：與麽則依而行之。師云：徧地閑田任意耕。問：承教有言：當觀法王法，法王法如是。如何是法王法？師云：如是。云：畢竟如何？師云：我知你與麽道。問：王子未登九五時如何？師云：六宫深處坐。云：登朝後如何？師云：當殿不稱尊。問：世尊説法，天雨四花。和尚説法，有何祥瑞？師云：莫椀鳴。問：有問有答，俱落魔境。無問無答，如何辨道？師云：舌拄上齶。云：與麽則學人罪過。師云：放你三十棒。
問：如何是先照後用？師云：外頭月明屋裏黑。云：如何是先用後照？師云：屋裏月明外頭黑。云：如何是照用同時？師云：今日好寒。云：如何是照用不同時？師云：喫棒了呈款。問：如何是函蓋乾坤句？師云：好雪寒。云：如何是截斷衆流句？師云：好怕你。云：如何是隨波逐浪句？師云：今日立春。問：馬大師一喝，百丈直得三日耳聾，如何？師云：萌芽未出土，枯葉已遭風。僧擬議，師便喝。僧云：喝卽任喝，某甲不耳聾。師云：罪不重科。問：海宴河清，爲什麽龍王不現？師云：待有卽現。云：卽今爲什麽不現？師云：疏田不貯水，龍王不奈何。問：若人有福，曾供養佛。未審佛曾供養什麽人來？師云：明月照臨山谷裏，背岩陰樹不招風。云：恁麽則早晨燒香，晚後禮拜。師云：苦痛蒼天，伏惟尚嚮。問：承古有言：祇這如今誰動口。意旨如何？師云：莫認驢鞍鞽作阿爺下頷。問：伯牙遇子期時如何？師云：夜静更深彈一曲。云：遇後如何？師云：琴破絲斷一時休。問：承教有言：如我按指，海印發光。汝暫舉心，塵勞先起。如何是海印發光？師云：青霄無異路。問：説通行不通時如何？師云：莫以己妨人。云：行通説通時如何？師云：未信你在。問：不施寸刃，便登九五時如何？師云：南面事作麽生？云：才施小刃，便獲大功也。師云：大好不施寸刃。問：如何是和尚不涉衆詞底句？師云：我向你道，還信麽？云：與麽則鐵卵生兒樹上飛。師云：一任揑怪。
上堂云：二年前葛藤，今日再舉。知有者已暢平生，不知有者對面千里。諸上座盡是知有者，二年前事作麽生道？良久云：顔囘不知何處去，却教夫子淚漣漣。
上堂云：道安岩下，朝朝鐘皷聲喧；傘盖山前，日日烟霞覆地。猿啼嶺上，魚躍淵中。山高則九夏花開，谷深則三冬積雪。知有者暢快於平生，不知有者空愛好山好水。諸上座盡是知有者，不唤作山，不唤作水，且道唤作什麽？開口卽邈，擬議卽差。
上堂次，遇狂風起。乃曰：狂風忽起，拔樹鳴條。祖令正行，誰人當抵。善戰者不顧其首，善鬭者必獲其功。莫有善戰妙鬭者麽？出來，山僧爲你證明。良久云：陣雲横海上，拔劒攪乾坤。
上堂云：寳花王座，獨有慈尊。旃檀林中，别無異黨。狐非師子類，燈非日月明。知有者已暢平生，未知有者直須子細。
上堂，舉仰山三生話次。僧問：古人且致，和尚卽今第幾生中？師云：快活，快活。云：與麽則隨流認得無碍去也。師云：縛繫不自在。
上堂云：若據對答，如撒砂相似。若約提綱宗乘，舉唱佛法，無一人半人。雖然如是，被箇衲子出來請師舉唱佛法，向伊道什麽卽得？若打他，卽龍頭虵尾。且道向伊道什麽？良久云：山僧與上座，兩家不着便。
一句爲君宣，今朝是大年。桃符已入土，徧地撦金錢。俗情多失位，山僧獨欣然。直饒不恁麽，塚上别鉏田。
一句爲君説，諸法及時節。冬月是冬寒，夏熱是夏熱。甚處不周旋，何勞苦施設。施設不施設，言詞盡須決。更擬問如何，舶底用鑌鐵。
昨夜三更得一夢，清凉河裏泥牛鬭。天明問取郭大翁，識得南莊李胡子。
我有一條拄杖，亘日横按膝上。大小節目分明，頭尾無非一樣。卓下大地豁開，竪起擎擡萬象。閙市若遇知音，囘頭擗脊便棒。
照時把斷乾坤路，驗破賢愚喪膽魂。饒君解佩蘇秦印，也須歸款候天恩。
用便生擒到命終，却令蘇息盡殘軀。歸款已彰天下報，放汝殘年解也無。
照用同時棒下玄，不容擬議騁愚賢。輪劒直衝龍虎陣，馬喪人亡血滿田。
照用不同時，人人會者稀。秋空黄葉墜，春盡落花飛。
一喝分賓主，照用一時行。會得箇中意，日午打三更。
報你諸方道，三玄句不分。欲明親的旨，臘月太陽春。
第一句，點刻分明莫莽鹵。更擬進前問如何，西天移來安此土。第二句，妙用臨機無差互。開口動舌勿交涉，棒下分明須薦取。第三句，問答分明有言語。諸方盡有好商量，三歲孩兒皆怕苦。
夫能仁出現，若秋月落於寒潭；祖意西來，似春雷開於蟄户。鑿生靈之聵耳，指演若之迷頭。不凡超凡，唯能轉物。得道者世無窮數，紹法者代有奇人。師汝水投針，首山立雪，親傳祖印，匣祕禪刀。查太守致三請之書，遠禪師付一乘之座。揮倚天之寳劒，外道魂亡；振踞地之金毛，野干腦裂。縱卽立明方便，互换主賓；奪卽坐斷乾坤，誰論佛祖。喝明四種，棒顯三玄。照出千差，用非一句。以此參徒遐集，學者雲臻。師既露於詞鋒，禪子常親於語要。編成二卷，集號鳳巖。光溥幸愧得聞，實慚序引。
師太原俞氏子。剃髮受具，杖策遊方，所至少留，隨機叩發，歷參知識七十一員。後到首山，問：百丈卷席，意旨如何？山曰：龍袖拂開全體現。曰：師意如何？山曰：象王行處絶狐蹤。師於言下大悟，拜起而曰：萬古碧潭空界月，再三撈漉始應知。有問者曰：見何道理，便爾自肯？師云：正是我放身命處。後遊衡湘及襄沔間，每爲郡守以名刹力致，乃曰：我長行粥飯僧，傳佛心宗，非細事也。前後八請，堅卧不答。洎首山殁，西河道俗遣僧契聰迎請住持。師閉關高枕，聰排闥而入，讓之曰：佛法大事，靖退小節。風穴懼應讖，憂宗旨墜滅。幸而有先師，先師已棄世。汝有力荷擔如來大法者，今何時而欲安眠哉？師矍起，握聰手曰：非公不聞此語，趣辦嚴，吾行矣。既至，燕坐一榻，足不越閫者三十年。道俗同曰汾州，而不敢名。
住後，上堂謂衆曰：汾陽門下有西河師子，當門踞坐，但有來者，卽便齩殺。有何方便入得汾陽門，見得汾陽人？若見汾陽人者，堪與祖佛爲師。不見汾陽人，盡是立地死漢。如今還有人入得麽？快須入取，免得孤負平生。不是龍門客，切忌遭點額。那箇是龍門客，一齊點下。舉起拄杖曰：速退，速退！珍重！
上堂：先聖云：一句語須具三玄門，一玄門須具三要。阿那箇是三玄三要底句？快會取好。各自思量，還得穩當也未？古德已前行脚，聞一箇因緣，未明中間，直下飲食無味，睡卧不安，火急決擇，莫將爲小事。所以大覺老人爲一大事因緣出現於世，想計他從上來行脚，不爲遊山翫水，看州府奢華，片衣口食，皆爲聖心未通。所以驅馳行脚，決擇深奥，傳唱敷揚，博問先知，親近高德。蓋爲續佛心燈，紹隆祖代，興崇聖種，接引後機，自利利他，不忘先跡。如今還有商量者麽？有卽出來，大家商量。僧問：如何是接初機底句？師曰：汝是行脚僧。曰：如何是辨衲僧底句？師曰：西方日出卯。曰：如何是正令行底句？師曰：千里持來呈舊面。曰：如何是立乾坤底句？師曰：北俱盧州長粳米，食者無貪亦無嗔。乃曰：將此四轉語驗天下衲僧，纔見你出來驗得了也。問：如何是學人着力處？師曰：嘉州打大像。曰：如何是學人轉身處？師曰：陝府灌鐵牛。曰：如何是學人親切處？師曰：西河弄師子。乃曰：若人會得此三句，已辨三玄。更有三要語在，切須薦取，不是等閑。與大衆頌出：三玄三要事難分，得意忘言道易親。一句明明該萬象，重陽九日菊花新。
上堂：汾陽有三訣，衲僧難辨别。更擬問如何，拄杖驀頭楔。時有僧問：如何是三訣？師便打，僧禮拜。師曰：爲汝一時頌出：第一訣，接引無時節，巧語不能詮，雲綻青天月。第二訣，舒光辨賢哲，問答利生心，拔却眼中楔。第三訣，西國胡人説，濟水過新羅，北地用鑌鐵。復曰：還有人會麽？會底出來，通箇消息。要知遠近，莫祇恁麽記言記語，以當平生，有甚利益！不用久立，珍重！
問：布鼓當軒掛，誰是知音者？師曰：停鉏傾麥飯，卧草不擡頭。問：如何是道場？師曰：下脚不得。問：如何是祖師西來意？師曰：徹骨徹髓。曰：此意如何？師曰：徧天徧地。問：真正修道人，不見世間過。未審不見箇甚麽過？師曰：雪埋夜月深三尺，陸地行舟萬里程。曰：和尚是何心行？師曰：却是你心行。問：大悲千手眼，如何是正眼？師曰：瞎。曰：恁麽則一條拄杖兩人舁。師曰：三家村裏唱巴歌。曰：恁麽則和尚同在裏頭。師曰：謝汝殷勤。問：如何是和尚家風？師曰：三玄開正道，一句破邪宗。曰：如何是和尚活計？師曰：尋常不掌握，供養五湖僧。曰：未審喫箇甚麽？師曰：天酥酡飯非珍饌，一味糧羹飽卽休。
問：牛頭未見四祖時如何？師曰：新神更着師婆賽。曰：見後如何？師曰：古廟重遭措大題。僧問：如何是大道之源？師曰：掘地覓青天。云：何得如此？師曰：識取幽玄。
師舉三玄語曰：汝還會三玄底時節麽？直須會取古人意旨，然後自心明去，更得通變自在，受用無窮，唤作自受用身佛。不從他教，便識得自家活計。所以南泉云：王老師十八上已解作活計。僧便問：古人十八上已解作活計，未審作箇什麽活計？答曰：兩隻水牯牛，雙角無欄棬。復曰：若要於此明得去，直須得三玄旨趣，始得受用無礙，自求慶快，以暢平生。大丈夫漢莫教自辜，觸事不通，彼此無利濟。與汝一切頌出曰：第一玄，法界廣無邊，森羅及萬象，總在鏡中圓。第二玄，釋尊問阿難，多聞隨事答，應器量方圓。第三玄，直出古皇前，四句百非外，閭氏問豐干。乃曰：這箇是三玄底頌。作麽生是三玄底旨趣？直教決擇分明，莫祇與麽妄道。我曾親近和尚來，與我説了。脱空謾語，誑嚇他人，喫鐵棒有日。莫言不道。
又因採菊，謂衆曰：金花布地，玉蕋承天。杲日當空，乾坤朗耀。雲騰致雨，露結爲霜。不傷物義，道將一句來！還有道得底麽？若道不得，眼中有屑，直須出却始得。所以風穴云：若立一塵，家國興盛，野老嚬蹙。不立一塵，家國喪亡，野老安貼。於此明去，闍黎無分，全是老僧。於此不明，老僧卽是闍黎。闍黎與老僧，亦能悟却天下人，亦能瞎却天下人。要知闍黎與老僧麽？拊其兩膝曰：這裏是闍黎，這裏是老僧。且問諸上座，老僧與闍黎是同是别？若道是同去，上座自上座，老僧自老僧。若道是别去，又道老僧卽是闍黎。若能於此明得去，一句中有三玄三要，賓主歷然，平生事辦，參尋事畢。所以永嘉云：粉骨碎身未足酬，一句了然超百億。又曰：臨濟兩堂首座一日相見，齊下喝。僧問臨濟：還有賓主也無？答云：賓主歷然。師作偈曰：兩堂首座總作家，其中道理有紛拏。賓主歷然明似鏡，宗師爲點眼中花。師舉揚宗乘渠渠，惟以三玄三要爲事，臨濟宗真要訣也。
汾州在河東，地苦寒，立者往往足指墮。師因此罷夜參。一日宴坐，有異僧仗錫乘雲而至，問曰：和尚何故罷夜參？師答以苦寒之故。異僧云：和尚會下有六人成大器，願勿惜法施。言訖，乘雲而去。師明日陞座，記以偈曰：胡僧金錫光，爲法到汾陽。六人成大器，勸請爲宣揚。自此，夜參遂不復罷。時楚圓守芝慧覺智圓谷泉齊舉等，俱在座下，叢林知名。
師初開堂，有僧問：靈山一會，迦葉親聞。今日一會，什麽人得聞？師云：大衆側聆。進云：恁麽則羣生有賴。師云：不因陞寶座，争顯六師能。問：師唱誰家曲，宗風嗣阿誰？師云：不歷僧祇刼，直出古皇前。進云：恁麽則郡城有望。師云：五嶽峯巒秀，四海盡歸潮。問：虚空權譬喻，隨處得彰名。未審是箇什麽物？師云：居天人不測，入地更深埋。進云：恁麽則學人雖不識，歷刼盡沾恩。師云：劒良胳膊從他閙，劈腹開心始是明。
師小參，云：莫有人問話麽？有卽出來。僧問：冰綻魚散時如何？師云：水清魚不現，長波自往來。進云：龍王當居何位？師云：在處存金殿，乾坤我獨尊。進云：恁麽則更無過者。師云：按劒誰得妙，當人不自傷。師乃云：若是按劒手，汾陽不奈何。還識得劒麽？與你註破。寰中無當剋，海内獨横行。珍重。問：如何是祖師西來意？師云：多年松樹饒皴皵，心間自有一條明。問：凡有問答，賓主各逞嘉奇。少室無言，將何委的？師云：千人叢裏，罕逢此問。學云：千山萬水來於此，已奉慈悲事坦然。師云：坐斷日頭天地黑，萬象森羅在目前。學云：官不容鍼，私通車馬。學人禮拜。師云：不禮拜更待何時？問：如何是一句前事？師云：不落言詮明的旨，纖毫纔動卽參差。學云：如何是一句後事？師云：兩陣相逢不迴避。學云：恁麽則透皮徹骨去也。師云：横拖倒拽任塵漫。學云：終不敢辜負和尚。師云：至孝是重華。問：如何是法眼？師云：已曾𣤩瞎。學云：未審向上事如何？師云：撈天摸地。問：久嚮汾陽威勢全，略展金毛示衆看。師云：三日後露。學云：恁麽則退身三步。師云：一月後再來。問：祖師心印，絶有言詮。臨機一句事如何？師云：三千里外看途程。學云：恁麽卽退後去也。師云：萬仞峯巒不離此處。問：問問不轉時如何？師云：龍馬加鞭急，鑾鈴嚮洛川。問：久嚮西河師子，及乎到來，爲什麽不見？師云：汝識師子？學云：恁麽則大衆盡得隨喜。師云：腦裂始知忙。問：正法門中，如何是和尚得入處？師云：衆星攢夜月，不落紫微宫。學云：恁麽則朗月獨當天也。師云：不昧夜行人。
師上堂云：一切衆生，本源佛性。譬如明月當空，祇爲浮雲遮障，不得顯現。便有僧問：明月當天，却被片雲遮時如何？師云：老僧有過，闍黎須知。學云：恁麽則分明辨的。師云：退後莫思量。問：舉步涉千谿，尋源路轉迷。箇中一句子，請師爲提撕。師云：千年無影樹，今日見枝柯。學云：若不申此問，争得見師機？師云：瞽人看畫壁。
上堂云：夫説法者，須及時節，觀根逗機，應病用藥。不及時節，總唤作非時語。所以楞嚴會上云：欲知佛性義，當觀時節。因緣若明，君臣父子，邪正濁淨，顯然自分。唤作野老謳歌，皇道坦然。佛法現前，擒縱自在，生殺臨機。或明賓中主，或明主中賓，或明賓中賓，或明主中主。或兼帶，或探竿影草。或一句中有三玄三要。還有問者麽？出來對衆商量。時有僧問：智慧門難解難入。學人不會，請師指示。師云：真正無私語，句下要分明。學云：恁麽則謝師親開方便門也。師云：千萬年後不得忘却。
問：靈龜未兆時如何？師云：海裏摇船笑，舉棹望程途。問：甘露水頻淋，爲什麽百草不生芽？師云：田疎不貯水，龍王争奈何。問：寒暑漸盛，貧者何依？師云：不掛無私服，終日樂咍咍。學云：恁麽則應不孤露也。師云：深巖隱不得，露地不彰形。問：不悟祖宗、不信大道時如何？師云：打破琉璃卵，透出鳳凰兒。學云：今日親見和尚也。師云：三千里外筭途程。問：匹馬單鎗，離羣獨戰時如何？師云：舉手不拈弓，低頭失却箭。學云：和尚是大善知識，爲什麽如此？師云：敗將不斬。問：學人欲涉雲霄去，到彼如何爲有情？師云：塞外將軍行正令，不展紅旗得勝歸。問：面前無障礙，爲什麽開口不得？師云：盡日無記説，喃喃語更新。學云：恁麽則已能師子吼也。師云：不用野干鳴。學人便喝。師云：恰是。學人擬議，師便喝。學人禮拜，師云：敗將不斬。問：如何是衲衣下事？師云：赫赤窮漢。學云：乞師方便，指妙捷句來看。師云：木女穿鍼山色秀，石人牽線海雲生。問：湼槃無異路，方便有多門。作麽生是無異路底句？師云：鍾皷分明在，日月不曾昏。學云：恁麽則狗子吠人聲。師云：不咬破人衣。
師上堂，纔陞座，便有僧問：從上一人行棒，一人行喝，未審成得箇什麽邊事？師云：總不曾用。學云：堪嗟楚下鍾離昧。師云：庶子當機失戰場。學人便喝。師云：作家。學人禮拜。師云：却不作家。以拄杖點，便喝。問：殺父殺母佛前懺悔，殺佛殺祖，向什麽處懺悔？師云：燈連挑夜月，度盡幾多人。學云：恁麽則水精宫裏觀明月。師云：映輝明寶燭，炎赫爍旌幢。問：日裏不點燈卽不問，如何是黑裏不揚眉？師云：牀底掃不出。學云：恁麽則和尚是用心人也。師云：天外豈能知。
師上堂，大衆方集，便有僧問：如何是汾陽境？師云：子夏峯高登者少，西河水滿問津多。學云：如何是境中人？師云：坐久看風信，燒香燭聖燈。師因頌五位纔畢，便有僧問：如何是正中來？師云：旱地蓮花朶朶開。學云：開後如何？師云：金蕋銀絲承玉露，高僧不坐鳳凰臺。問：如何是正中偏？師云：玉兔就明初夜後，金鷄須報五更前。問：如何是偏中正？師云：毫末成大樹，滴水作江河。問：如何是兼中至？師云：意氣不從天地得，英雄豈藉四時推。問：如何是兼中到？師云：玉女抛梭機軋軋，石人打皷響韸韸。師因僧請問，逐位頌出云：正中來，金剛寶劒拂天開，一片神光横世界，晶輝朗耀絶塵埃。正中偏，霹靂鋒機着眼看，石火電光猶是鈍，思量擬議隔千山。偏中正，看取輪王行正令，七金千子總隨身，途中猶自覓金鏡。兼中至，三歲金毛牙爪備，千邪百怪出頭來，哮吼一聲皆伏地。兼中到，大顯無功休作造，木牛步步火中行，真箇法王妙中妙。
見是阿那律，分明無一物，大地及山河，演出波羅蜜。聞是跋難陀，聲通總莫過，遠近一齊了，更不念摩訶。香是殑加女，慈悲心徧普，淨穢盡能知，卽此我人母。味是憍梵鉢，甜苦尋常説，入口辨辛酸，恰似當天月。觸是瞬若多，善惡總能和，屠割無瞋喜，祇箇是彌陀。意是大迦葉，毗盧俱一法，幽室顯然分，枝派千花葉。
龍德府尹李侯與師有舊，虚承天寺致之。使者三反不赴，使者受罰。復至云：必欲得師俱往。不然，有死而已。師笑曰：老僧業已不出院，借往當先後之，何必俱耶？使者云：師諾，則先後惟所擇。師乃令設饌。具裝畢，告衆曰：老僧去也，誰人隨得？一僧出云：某甲隨得。師曰：汝日行幾里？僧云：五十里。師云：汝隨我不得。又一僧出云：某甲隨得。師曰：汝日行幾里？僧云：七十里。師云：汝也隨我不得。侍者出云：某甲隨得。但和尚到處，某甲卽到。師曰：汝却隨得老僧。言訖，謂使者曰：吾先行矣。怡然坐逝，侍者卽立化。師壽七十八，坐六十五夏。
上堂云：文殊仗劒，五臺横行。唐明一路，把斷誵訛。三世諸佛，未出教乘。網底遊魚，龍門難渡。垂鈎四海，祇釣獰龍。格外玄談，爲求知識。若也舉揚宗旨，須彌直須粉碎。若也説佛説祖，海水便須枯竭。寳劒揮時，神光萬里。放汝一路，通方説話。把斷咽喉，諸人甚處出氣？師問僧：迦葉門前客，祇園會裏人？云：特來禮拜。師云：洎不問過。僧便喝。師云：錯。僧又喝。師云：放你三十棒。僧云：許和尚具一隻眼。師云：喫棒了聽款。問：師唱誰家曲，宗風嗣阿誰？師云：地連嵩嶽，水接伊川。云：與麽則風穴一句親明旨。未審家風事若何？師云：汝原無異路，寳應萬羣機。問：萬法還從一法生，一法從甚處生？師云：湘州匙筯管陶綿。問：如何是學人的的用心處？師云：着衣喫飯自家事。云：與麽則和尚慈悲也。師云：寒温冷暖大家知。問：如何是承天家風？師云：胡餅日日新鮮，佛法年年依舊。云：祇這便是？爲别更有？師云：更有則錯。云：與麽則笑殺衲僧口也。師云：不得不笑。云：洎合不問過。師云：苦痛蒼天。問：鈍根樂小法，不自信作佛。作佛後如何？師云：水裏捉麒麟。云：與麽則便登高座也。師云：騎牛上三十三天。問：古人東山西嶺青，意旨如何？師云：波斯鼻孔大。云：與麽則西天迦葉，東土我師。師云：金剛手板闊。問：大悲千手眼，那箇是正眼？師云：開化石佛拍手笑，晉祠娘子解謳歌。問：如何是不動尊？師云：鎮天涯。云：意旨如何？師云：或在山中，或在樹下。問：如何是佛？師云：金榜題名天下傳。云：與麽則承天皷響，天下咸聞。師云：紫羅帳裏盛，莫遣外人聞。問：古人拈槌竪拂，意旨如何？師云：騎驢不着靴。
上堂云：全衆生之佛性，寂寂湼槃，便得心心寂照，法法虚融，物物是道，佛佛密契，祖祖潛通，三世坦然，十方不泯。祇爲衆生不了，迷己認他，便乃塵勞擾擾，妄想攀緣，卽相離真，迷己逐物。都爲一念不覺，便見空裏花生，不覺眼中有翳。此迷無本，性畢竟空。覺本無迷，似有迷覺。覺迷迷滅，覺不生迷。所以經云：諸法如是生，諸法如是滅。若能如是解，諸佛常現前。誰復釋迦毗盧文殊普賢是有是無？若道是有，作何面目？若道是無，諸上座向什麽處行立？諸上座何不外遺於法界，内脱於身心。心不繫身，身如虚空；身不繫心，心同法界。且道唤作虚空卽是，唤作法界卽是？若唤作虚空，又不與諸人説話；若唤作法界，三界無法，何處求心？衲僧分上還怎生得？若於本分，猶是葛藤。
問：有相卽不問，如何是無相？師云：忻州齊和尚。云：如何會得？師云：代州鴈門關。問：牛頭未見四祖時如何？師云：魚龍攪不轉。云：見後如何？師云：河枯水竭。問：未具胞胎時還有語句也無？師云：百尺竿頭，揚眉瞬目。云：未審意旨如何？師云：路上行人點頭嚥唾。問：六國未寧時如何？師云：王令不在。云：寧後如何？師云：獨坐無憂樹，自然見太平。問：隔闊年深時如何？師云：迷子不歸家。云：歸後如何？師云：誰肯問孫臏？問：如何是一色？師云：九月嚴寒節。云：一色後如何？師云：家家造寒衣。問：臨濟推倒黄檗，爲什麽維那喫棒？師云：正狗不偷油，鷄啣燈盞走。問：劒刃磨來久，請師握刃看。師云：昃首甑人携劒去。云：與麽則唤九作十也。師云：國除三害定無迍。問：蓮華未出水時如何？師云：隱隱地。云：出水後如何？師云：不礙衆人看。師掛紫衣，僧問：和尚是大善知識，不拘名利，爲什麽却著紫衣？師云：世尊黄金相，老僧紫磨身。云：與麽則前佛後佛同一字也？師云：過去梵王引，現在釋迦欽。
問：如何是奪人不奪境？師云：家鄉有路無人到。云：如何是奪境不奪人？師云：暗傳天子勑，陪行一百程。云：如何是人境兩俱奪？師云：無頭蝦蟇脚指天。云：如何是人境俱不奪？師云：晉祠南畔長柳巷。問：十二時中，如何用心？師云：鷄寒上樹，鴨寒下水。云：與麽則不假修證，不尋佛祖？師云：省得山僧一半力。問：萬法歸一，一歸何所？師云：梁王城畔趙官家。云：與麽則四海歸依也。師云：當今天子聖，堯舜也不如。
師因開方丈門不得，有僧問：石壁山河無阻礙，此門鎖爲什麽開不得？師云：石壁山河卽易，就中此門難開。云：開後如何？師云：是什麽？問：如何是此經？師云：郭家剪子，天下人聞。問：和尚能救世間苦，還救得這箇也無？師云：唤什麽作這箇？云：與麽則漸漸地凍，冬後數九。師以手一劃云：争奈者箇何？云：和尚今日上堂。師云：祇有牽船人，不知有梢翁。問：如何是賓中主？師云：相逢不相識。云：如何是主中賓？師云：家貧未是貧，路貧愁殺人。云：如何是主中主？師云：王言如絲，其出如綸。
師因賀歲，太保問：今日新歲已臨，舊歲何在？師云：今日釘桃符。保無語。師云：會麽？云：不會。師云：去年今日事。保罔措。乃有頌：今日釘桃符，摧邪道自如。誰人相委悉，除是碧眼胡。問：三乘教外，别傳一句。如何是别傳一句？師云：高麗元是新羅國。云：法海之中得其用也。師云：波斯鼻孔長三尺，新羅走馬大唐知。問：到此城幾里？師云：五里。云：往還不易。師云：賊打不防家。問：如何是吹毛劒？師云：好。云：用者如何？師云：棺木裏努眼。問：不在内，不在外，不在中間，在什麽處？師云：露地白牛啣瑞草。云：未審意旨如何？師云：滿目溪山一帶烟。
上堂云：第一單鎗甲馬，第二甲馬單鎗，第三撒星排陣，第四衣錦歸鄉。有僧問：如何是單鎗甲馬？師云：不是金牙作，争敢射尉遲。云：如何是甲馬單鎗？師云：金鏃馬前落，婁樊喪膽魂。云：如何是撒星排陣？師云：陣雲横海上，未辨聖明君。云：如何是衣錦歸鄉？師云：四海無消息，囘奉聖明君。
百法座主問：百法千重鎖，因明閉不開？師云：且出千重鎖。云：出後如何？師云：處處無障碍，縱横任意遊。鄭工部入院，見法座便問：是什麽人位次？師云：老僧。云：自家争敢！師云：工部莫壓良爲賤。部云：真箇？師云：不敢。遂把手入方丈。部云：此室常出入，未嘗有難得之法。長老還有也無？師以袖拂工部面。云：與麽則今日得清涼也。師云：且與後人作牓樣。
問：如何是學人用心處？師云：光剃頭，淨洗鉢。云：如何是學人行履處？師云：僧堂前，佛殿後。問：如何是截人之機？師云：要用便用。云：請和尚便用。師云：拖出這死漢！
有尼大德，會四衆到院設齋，乃脱羅綺，服布素。問：卸却珍御服，著弊垢衣，入塵化導，是維摩分上事？是弟子分上事？師云：維摩會上誇天女，今日闍黎決衆疑。云：今日不昧於當時也。師云：真師子兒，一撥便轉。女弟子問：金剛經中六波羅密，那箇第一？師云：長城齊崩倒，方見本來人。云：學人不會，請師直指。師云：白骨如山嶽，滴血驗真容。問：如何是佛？師云：擬心卽差，用心卽乖。云：畢竟如何？師云：大盡三十日，小盡二十九。問：祖師西來，三藏東被，當明何事？師云：佛殿部署蓋，僧堂老僧脩。云：恁麽則全明今日事也。師云：今日事作麽生？僧便喝。師云：放汝三十棒。
鄭工部至，茶話次。云：汾陽有箇昭禅師，愛看讀某甲留一偈。師云：略請見示。部舉云：黄紙休遮眼，青雲自有陰。莫將閑學解，埋没祖師心。師云：工部慣得其便。部云：者賊！師云：更不再勘。工部問：百尺竿頭獨打毬，萬丈懸崖絲繫腰時如何？師云：幽州著脚，廣南厮撲。部無語。師云：勘破這漢。部云：二十年江南界裏，這囘却見禅師。師云：瞎老婆吹火。
知郡張侍郎與部署到，見方丈割破，問：和尚有護法善神，爲什麽却被惡人窺筭？師云：賊是小人，智過君子。
上堂：辭親割愛，抛離俗網，來入寶所，禮拜金仙爲師，作釋種眷屬。既離苦海，已達彼岸。長行般若之慈舟，撈漉愛河之溺子。脚踏十方，肩擔四海。口説一乘之法，眼識不二之門。内無所有，外無所依，身如虚空，虚空難比。豈不號爲無着邪！既到此地，黄河爲酥酪，須彌爲飯食，大地爲卧具。帝釋梵王執侍巾瓶，維摩爲侍者，文殊普賢掃床摺被，等妙二覺隨驢把馬。所以經云：一切衆魔，及諸外道，皆吾侍者。諸德，不教你作鄉頭、里正、耆長、大户，一箇箇作師子兒去，成佛作祖去，入如來藏去。如來者，諸法如義，無所從來，亦無所去，故號如來，豈不快哉！諸德，三界無法，何處求心？四大本空，佛依何住？莫袈裟下多藏毒藥，自傷其身。乃有頌曰：苦哉苦哉實苦哉！萬劫千生金地來。袈裟底下藏毒藥，却教佛自受沉埋。
問：靈草未生芽時如何？師云：切忌動著。云：生芽後如何？師云：昨夜遭霜了。問：師子未出窟時如何？師云：衆獸潛藏。云：出窟後如何？師云：衆獸腦裂。問：二邊純莫立，中道不須安。意旨如何？師云：廣南出象牙。云：不會，請師直指。師云：番國皮毬八百價。
問：如何是先照後用？師云：打動漢下皷，和起楚王歌。云：如何是先用後照？師云：龍沮解布千般計，韓信能施堰水功。云：如何是照用同時？師云：長虵偃月齊排出，韓信張良唱大歌。云：如何是照用不同時？師云：霸王已歸烏江去，竪起金鷄賀太平。問：不在内，不在外，不在中間。在什麽處？師云：西天白㲲，東土絲綿。云：未審此語如何？師云：南嶽五臺。問：寳所化城相去多少？師云：舉足下足。問：六塵境上施耽染，方便門中爲指歸？師云：懷州牛膝，天下人聞。云：與麽則慈音一唱開玄路，頓使歸程直到家。師云：鎮州蘿蔔可重三斤。問：三句之中，那句是極則？師云：徧地露形終不見。云：更有安身立命處也無？師云：一生長是鎮天涯。
楊大年李駙馬與師問答。問：彌陁演化在西方，達磨傳心來東土。胡來漢現，水到渠成。五臺鎮静以峥嶸，百谷朝宗而浩渺。一靈之性，托境而現形。三有之中，憑何而立命？師云：仙人無婦，玉女無夫。楊云：尼剃頭不復生子。師云：陝府鐵牛能哮吼，嘉州大像念摩訶。李云：側跳上山巔。師云：騎牛不着靴。李問：玄沙不出嶺，保壽不渡河。善財參知識五十三員，惠遠結黑白一十八士。雪峰三度上投子，智者九旬講法華。這六箇漢，爲復野干鳴？爲復師子吼？道，道！師云：水急魚行澁，峰高鳥不栖。楊云：泗州大聖。師云：土上加泥又一重。李云：舌上覆金錢。師云：半夜歌樂動，誰人得知音？又問：風穴提印，南院傳衣。昭公演化於西河，嵩師領徒於并壘。南宗之旨，北土大興。且道二師承誰恩力？師云：不入蓮池浴，懶向雪山遊。楊云：清涼山裏萬菩薩。師云：維摩會中諸聖集。李云：背負乾薪遭野火。師云：口是禍門。問：忉利透日月之上，四禪免風火之災。三交駕大牛之車，臨汝握全提之印。彌猴有一面古鏡，狸奴有萬里神光。直下承當是何人也？師云：朝看東南，暮觀西北。楊云：狸奴白牯却知有？師云：淹殺據頭蒿。李云：月裏煮油鐺。師云：石人腰帶。又問：一切諸佛盡在裏許，動卽喪身失命，覷着兩頭俱瞎。擬議之時，千山萬水。直下會得，也是炭庫裏坐地。有不惜眉毛者，通箇消息來！師云：百雜碎。楊云：平生不妄語。師云：也要道過。李云：出穴兔遭罥。師云：東西無滯礙，南北得自在。復有頌曰：一言纔出徹龍庭，攪動須彌帝釋驚。三世諸佛齊坐了，杖頭傀儡弄雙睛。楊答云：今年桃李味甘香，一顆千金買得嘗。貯藥胡盧拖鼠尾，穴門小窄轉難藏。師又答：千年桃核未聞香，幾度逢春難得嘗。靈龜曳尾除蹤迹，沙中抱子更難藏。楊又答：五臺山裏有文殊，羅漢天台洞裏居。爲問紫胡一隻狗，何如普化一頭驢。師又答：忽聞師子吼，引出象王威。把定聖凡路，誰人敢揚眉。擬議塵沙劫，動念隔千岐。瞬目他方去，早已著灰泥。楊再答：蜘蛛網中坐，蟲兒不敢過。昨夜三尺雪，百鳥盡遭餓。果熟樹低垂，鵝肥甑簞破。借問末山尼，何如劉鐵磨。師再答：山高人難上，海深不見底。樵夫謾踏鞋，漁父休誇水。言却超百億，收來維摩詰。若覓同道人，曠劫不相識。師作宗本頌：左顧右覷，黄昏莽鹵。展手囘來，早是彰露。且道作麽生是彰露底句？楊云：正殺人時𥅄出頭。師云：兩脚梢空手叉胸。李云：左鬚右髮隱文章。師云：名利已彰天下去，丫頭女子倒騎牛。師復云：維摩一默，文殊贊善。若遇老僧在彼，各與三十棒。且道這二老漢過在什麽處？楊云：頭破作七分，如阿梨樹枝。師云：迦葉不擎拳，阿難不合掌。李云：似犢牛兒未用角時。師云：忙屈拳打令。師復云：教有明文，佛身充滿於法界。老僧今日充滿於法界，侍郎卽今在什麽處？楊云：布裙一截泥，努出膝蓋子。師云：寬口布袴三尺杖。李云：河水一擔直三文。師云：祇見鼻頭津，不見頂後濕。
鄭工部到汾陽昭和尚處，茶話次。部云：某甲留一偈贈師。偈曰：黄紙休遮眼，青雲自有陰。莫將閑學解，埋没祖師心。復云：祇將此偈驗天下長老。汾陽云：與麽則汾陽也在裏頭。部云：擔枷過狀。昭云：更不再勘。部云：兩重公案。昭云：知卽得。部良久。昭嘘一聲，部云：文寳，文寳。昭云：在甚所在？部云：不容某甲出氣，争得嗔他道淹滯長老在此。昭云：是何言歟？部云：實。昭云：也不得放過。部云：請師一偈。昭云：不閑紙墨。遂上札：荒草尋幽徑，巖松逈布陰。幾多玄學客，失却本來心。
師在首山會下，因一日問：如何是佛法的的大意？山云：楚王城畔，汝水東流。師於此大悟，乃作三玄偈曰：要用直須用，心意莫定動。三歲師子吼，十方没狐種。我有真如性，如同幕裏隱。打破六門關，顯出毗盧印。真骨金剛體可誇，六塵一拂永無遮。廓落世界空爲體，體上無爲真到家。時首山聞得，乃請師喫茶。問云：三頌是汝作耶？師云：是。山云：或有人教汝現三十二相時如何？師云：某甲不是野狐精。山云：惜取眉毛。師云：和尚落了多少？山以竹篦向師頭上打，云：這漢向後亂做去在。師自後辭山，山以拄杖付師。接得有頌云：和尚拄杖，照破龍象。臨濟家風，落在我掌。山云：莫相帶累。師以坐具便打。山云：果然帶累。師云：今日捉敗這老漢。山云：又似得便宜，又似落便宜。
師諱楚圓，族出全州清湘李氏。少爲書生，年二十二依城南湘山隱静寺得度。其母有賢行，使之遊方。師連眉秀目，頎然豐碩。然忽繩墨，所至爲老宿所呵，以爲少叢林。師笑曰：龍象蹴踏，非驢所堪。嘗橐骨董箱以竹杖荷之，遊襄沔間。與守芝谷泉俱結伴入洛中。聞汾陽昭禪師道望爲天下第一，決志親依。時朝廷方問罪河東，澤潞皆屯重兵，多勸其無行。師不顧，渡大河，登太行，易衣類厮養，竄名火隊中，露眠草宿，至龍州，遂造汾陽。先是汾陽預語首座：非久有異僧至，傳持吾道。一日，忽率首座遊山。首座云：何往？汾州云：接侍者去。首座云：和尚顛倒作什麽？汾州云：但去。果逢師至，卽與同歸。經二年未許入室。師每詣方丈，汾州揣其志，必駡詬，使令者或毁詆諸方，及有所訓，皆流俗鄙事。一夕訴曰：自至法席，不蒙指示。念歲月飄忽，己事未明，有失出家之利。語未卒，汾陽叱曰：是惡知識敢裨販我！舉杖逐之。師擬伸救，汾陽忽掩其口，乃大悟，曰：是知臨濟道出常情。乃服役七稔。去謁唐明嵩、神鼎諲、洞山聰。暨登楊大年李都尉之門，機語契投，於是法道大振。宜春守黄公宗旦請開法南源。次遷道吾、石霜、福嚴。興化都尉李侯遵勗奏賜命服徽號。
僧問：如何是道？曰：踏着不瞋。云：如何是道中人？曰：胸䭾背負。問：如何是祖師西來意？曰：渾家送上渡頭船。問：如何是異類中人？曰：頭長脚短。云：謝師指示。曰：半幅全封。云：直恁麽去也？曰：闍黎鼻孔爲甚麽在山僧手裏？僧無語，師便打。問：蓮花未出水時如何？曰：水深蓋不得。云：出水後如何？曰：不礙往來看。云：花開後如何？曰：南北馨香。云：結子後如何？曰：餧魚餧鼈。問：如何是禪？曰：鼻孔入地。
師同大愚數輩辭汾陽，相讓不肯作參頭。汾陽云：此行不可以戒臈推。聽吾偈曰：天無頭，吉州城外起戈矛，將軍疋馬林下過，員州城裏閙啾啾。師遽出班云：楚圓何人，敢受和尚如此記莂？卽領衆作禮。汾復祝之曰：吾在先師處親證三昧。汝今已得，宜往南方大興吾道。卽造洞山寶禪師席，終日面壁。寶問：達磨九年面壁，意旨如何？師云：空腹高心。寶翌日陞堂，請師充第一座。
師住南源，開堂日白槌云：法筵龍象衆，當觀第一義。師乃云：大衆會麽？宜陽秀水，南嶽石橋。若也不會，謾你諸人去也。所以道達磨西來，教外别傳一句，且道别傳個什麽？直指人心，見性成佛。祇如諸人盡是祖師指出底人，還信得及麽？若信得及，與祖佛同參；若信不及，可謂自生退屈。此日一會不是小緣，將一瓣香爲我無得禪師。且道諸人還識無得禪師麽？若也不識，有疑請問。僧問：世尊出世，梵王前引，帝釋後隨。今日和尚出世，請師説法。師云：好。僧云：恁麽則粉骨碎身去也。師云：三月野花鋪地錦，九秋黄葉以爲陰。問：如何是祖師西來意？師云：畝地三蛇九鼠。
上堂云：若論此事，絶有言詮。侍者拈香，早成多事。所以釋迦掩室，已涉繁詞。居士默然，却成多説。何故？彼彼出家，彼彼行脚。且問諸人，作麽生是出家行脚底事？莫是着衣喫飯、行住坐卧、廣學多聞、無言無説麽？若恁麽會，大似掉棒打月。既不許恁麽會，又作麽生會？衆中還有識好惡者麽？有卽出來對衆證明。若也未能如是，有疑請問。僧問：鼓聲纔罷，大衆雲臻。祖意西來，請師舉唱。師云：汝從甚處來？僧云：汾陽一句師親唱，南源今日事如何？師云：汝見南源？問：有言有説皆是世諦之談，無言無説未是衲僧行履處。幸對人天，請師垂示。師云：放山僧一線道，與闍黎葛藤。僧云：恁麽則專爲流通。師云：一片白雲横世界，個中誰是出頭人。
師入州，崇勝和尚請上堂。云：者裏崇勝法堂，不可向者裏説佛説法去也。然雖如是，官不容針，私通車馬。恁麽大似擔水河頭賣，衆中還有檢點得底麽？試出來檢點看！有麽，有麽？時有僧問：諸法已聞今日響，請師方便演真乘。師云：天不高，地不遠。僧云：孤峯出羣嶽，萬里百花新。師云：不是直鈎客，徒勞到海壖。問：昔日靈山分半座，二師相見意如何？師云：來風可鑒。進云：恁麽則大衆側聆，學人禮拜。師云：刢利人難得。問：如何是古佛家風？師云：金蟾初出海，何處不分明。進云：還許學人請益否？師云：大海無邊際，不宿水雲人。乃云：若向言中取，則埋没宗風。直饒句下精通，敢保此人未悟。所以道：山青水緑，雀噪鴉鳴。萬派同源，海雲自異。未來諸佛口似燈籠，過去諸佛應病施方，現在諸佛墮坑落壍。不落凡聖一句作麽生道？良久云：矢上更加尖。便下座。
師至仰山，請上堂云：寶鏡當臺，森羅自顯。太阿在手，殺活臨時。且道還有該不着者麽？有卽倒道將一句來；如無，後學初心，有疑請問。時有僧問：知師久卧深潭裏，大仰陞堂事若何？師云：雨來山裏暗，雲出洞中明。進云：學人不會，再伸請益。師云：拈取幡竿别處舂。僧無語。師云：弄潮須是弄潮人。問：大通智勝佛，十刼坐道場，佛法不現前，不得成佛道。未審意旨如何？師云：一場懡㦬。進云：祇如大通智勝佛又如何？師云：八十翁翁若少年。進云：學人耳順之年，乞師再垂方便。師云：衆人伏事。問：如何是佛？師云：蓮花捧足。
上堂，僧問：油盡燈滅時如何？師云：養子不及父。問：海上雲遊時如何？師云：苦。問：如何是和尚受用處？師云：困。僧擬進語，師便打。問：失前忘後時如何？師云：不。
上堂，竪起拄杖云：過去諸佛，現在諸佛，未來諸佛，西天二十八祖，唐土六祖，天下老和尚，總變成南源拄杖子去也。汝諸人向什麽處安身立命？看，看！拄杖子穿過你諸人髑髏去也。還有識痛癢者麽？有卽出來對衆𨁝跳看！若無，南源今日失利。喝一喝，卓拄杖一下。下座。
示衆云：無明實性卽佛性，幻化空身卽法身。諸仁者若也信得去，不妨省力。可謂善財入彌勒樓閣，無邊法門悉皆周徧，得大無礙。悟法無生，是謂無生法忍。無邊刹境，自他不隔於毫端；十世古今，始終不離於當念。且問諸人，阿那個是當念？祇如諸人無明之性，卽汝本覺妙明之性。蓋爲不了生死根源，執妄爲實，隨妄所轉，致墮輪迴，受種種苦。若能囘光反照，自悟本來真性不生不滅。故無明實性卽佛性，幻化空身卽法身。祇如四大五藴不淨之身，卽無實義，如夢如幻，如影如響。從無量劫來，流浪生死，貪愛所使，無暫休歇，出此入彼，積骨如毗富羅山，飲乳如四大海水。何故？爲無智慧，不能了知五藴本空，都無所實。逐妄所生，貪欲所拘，不能自在。所以世尊云：諸苦所因，貪欲爲本。若滅貪欲，無所依止。汝等若能了知幻身虚假，本來空寂，諸見不生，無我人衆生壽者，法皆如故，幻化空身卽法身，法身覺了無一物。唯有聽法説法，虚玄大道，無着真宗。故云：本源自性天真佛。又云：五陰浮雲空去來，三毒水泡虚出没。若如是者，爲度一切苦厄，乃至無量無邊煩惱知解，悉皆清淨，是爲清淨法身。若到這個田地，便能出此入彼，捨身受身，地獄天堂，此界他方，縱横自在，任意浮沉，應物舒光，隨機逗教，唤作千百億化身。恁麽説話，可謂無夢説夢，和泥合水，撒屎撒尿，不識好惡。乃呵呵大笑云：若向衲僧門下，十萬八千，未夢見他汙臭氣在。雖然如是，事無一向，但以假名字引導於衆生。喝一喝。
示衆云：馬大師卽心卽佛，當人未悟。盤山非心非佛，祇成戲論之談。雪峯輥毬，誑諕小兒之作。雲門顧鑒，笑殺傍觀。少室自傷，一場大錯。德山入門便棒，未遇奇人。臨濟入門便喝，太殺輕薄。黄梅呈頌，人我未忘，更言祖祖相傳，遞相誹謗。到這裏須是個人始得。所以道，鷹生鷹子，鶻生鶻兒。然雖如此，也是鞏縣茶瓶。乃彈指一下。
示衆云：上來也步步登高，下去也通身無礙。所以道，有時先敲後唱，有時先唱後敲，有時敲唱同時，有時敲唱不同時。所以王登寶殿，野老謳歌。如今還有謳歌者麽？良久云：木人雖舉手，石女不擡頭。喝一喝。
示衆云：百千法門同歸方寸，河沙妙義總在心源。無三界可出，無菩提可求。人與非人，性相平等。既然如是，爲甚麽那吒撲帝鍾？良久云：波斯鼻孔長又長。
示衆：説佛説祖，合泥合水。向上向下，衲僧破草鞋。總不與麽，無繩自縛。且獨脱一句作麽生道？還有人道得麽？試對衆倒道將一句來！有麽，有麽？良久云：塚上更加泥。喝一喝。師問僧：名甚麽？僧云：海滿。師云：海無增減，爲甚麽却滿？云：和尚莫謾海滿。師云：南源罪過。師問僧：近離什麽處？云：雲過千山碧。師云：着忙作甚麽？云：鴈去水聲淒。師便喝，僧亦喝，師便打，僧亦打。師云：你這瞎漢！本分打出三門外。念汝是新到，且坐喫茶。師問僧：行脚人須知有行脚事。作麽生是行脚事？云：知。師云：知底事作麽生？云：山高水深。師云：念汝遠來，且坐喫茶。僧云：諾，諾。師問顯英：首座近離甚處？云：金鑾。師云：夏在甚處？云：金鑾。云：前後夏在甚處？云：金鑾。師云：先前夏甚處？云：和尚何不領話？師云：我也不能勘得你，教庫下供過奴子來勘，且點一椀茶與你濕口。師問僧：近離甚處？僧以手面前一劃。師云：是何言歟？僧便喝。師云：作甚麽？僧撫掌一下，便打。師云：瞎漢，亂做作麽？以坐具直打出法堂。
師道過瑯琊時，覺禪師住焉。先是舉道者到瑯琊，造方丈。覺問：近離甚處？云：兩浙。覺云：船來陸來？云：船來。覺云：船在甚處？云：步下。覺云：不涉程途一句，作麽生道？舉以坐具摵一摵云：杜撰長老，如麻似粟。拂袖便出。覺問侍者：此是甚人？云：舉上座。覺遂親下旦過堂問：莫是舉上座麽？勿恠適來相觸忤。舉便喝云：我在浙江早聞你名，元來見解祇如此，何得名播寰宇。覺遂作禮云：慧覺罪過。及師至瑯琊，覺留之，師爲逗遛數日，因夜話及之，師笑曰：舉見處纔能自了。覺默然。師爲作牧童歌曰：牧牛童，實快活，跣足披蘘雙角撮。横眠牛上向天歌，人問如何牛未渴。囘首看，平田闊，四方放去休欄遏。八面無拘任意遊，要收祇在索頭撥。小牛兒，順毛捋，角力未充難提掇。且從放在小平坡，慮上高峯四蹄脱。日已高，休喫草，担定鼻頭無少老。一時牽向圈中眠，和泥看伊東西倒。笑呵呵，好不好，又將横笛順風吹，震動五湖山海島。倒騎牛，脱布襖，知音休向途中討。若問牧童何處居，鞭指東西無一寶。覺默得其遊戲三昧。
僧問：如何是賓中賓？師云：禮拜更殷勤。如何是賓中主？師云：拄杖常在手。如何是主中賓？師云：拄杖掇乾坤。如何是主中主？師云：劒握甑人手。問：如何是佛？師云：瀟湘斑竹杖。問：祖佛不立時如何？師云：口上生茆。問：纔見便囘時如何？師云：湖南鎮主。進云：末後殷勤，請師道。師云：多少分明。進云：大衆側聆。師云：未敢相許。問：進前不得時如何？師云：截斷衆疑。問：步步登高時如何？師云：雲生足下。問：如何是南源狗？師云：觜。問：如何是禪？師云：鼻孔入地。問：如何是佛？師云：石打不入。
上堂云：諸佛放光明，助發實相義。乃竪起拄杖子云：者個是南源拄杖子。阿那個是實相義？你若見去，被見聞所轉也。若不見，行脚眼在什麽處？喝一喝，下座。
上堂云：一塵纔舉，大地全收。一毛頭師子，百億毛頭現。百億毛頭師子，一毛頭現。千頭萬頭，但識取一頭。乃竪起拄杖子云：者個是南源拄杖子。那個是一頭？喝一喝，卓拄杖一下，下座。
問：如何是佛？師云：人老病生。問：如何是接初機底句？師云：一刀兩段。問：如何是驗衲僧底句？師云：寒山拾得。問：如何是正令行底句？師云：來千去萬。問：如何是立乾坤句？師云：天高海闊。問：與師並坐時如何？師云：線穿黄葉。
上堂云：天地與我同根，萬法與我一體。乃竪起拄杖子云：者個是南源拄杖子，那個是體？良久云：渡河須用筏，到岸不須船。喝一喝，卓拄杖一下，下座。
上堂，竪起拄杖云：河沙諸佛，河沙國土，總被南源拄杖子一口吞却。其中衆生不覺不知，你衲僧鼻孔在什麽處？若知去處，横擔拄杖，目視雲霄。若也不知，長連牀上有粥有飯。喝一喝，下座。
俗官問：如何是南源境？師云：鑿池秋待月，種竹夏遮陽。如何是境中人？師云：城中公子般般貴，林下道人事事貧。問：久昧衣珠，請師指示。師云：草賊大敗。僧云：透走無路。師云：脚踏不動。座主問：承教有言，因緣自然卽不問，如何是因緣？師云：記來多少時也？進云：如何是自然？師云：速退，速退！妨他别人問。
師住道吾。上堂，僧問：達磨西來，曲爲今時。不屈宗乘，請師舉唱。師云：雲雨灑長空，花開徧地春。進云：澗松清泠澹，曉月照長川。師云：一言既流通，今古誰言異。進云：雲生嶺上，花發巖前。師云：相逢盡道休官去，林下何曾見一人。進云：今日遭逢和尚。師便喝。
上堂云：佛以一音演説法，衆生隨類各得解。且道晝行夜卧一句作麽生道？良久，以拄杖卓一下云：德山證明。下座。
問：獬豸當軒，學人擬議，如何得入？師云：還覺頭痛麽？
上堂云：心隨萬境轉，轉處實能幽。隨流認得性，無喜復無憂。拈起拄杖子云：者個是道吾拄杖子。那個是諸人心？河沙國土，河沙諸佛，西天二十八祖，唐土六祖，盡在道吾拄杖子上轉大法輪。諸人還見麽？若見，朝遊西天，暮歸東土，若也不見，晨朝有粥，齋時有飯。卓拄杖一下，下座。
上堂云：有物先天地，無形本寂寥。能爲萬像主，不逐四時凋。拈拄杖云：者箇是道吾拄杖，那箇是萬像主？良久云：若見諸相非相，卽見如來。喝一喝，卓拄杖一下，下座。
上堂云：有時先照後用，有時先用後照，有時照用同時，有時照用不同時。所以道有明有暗，有起有倒。乃喝一喝云：且道是照是用，緇素辨得麽？試出來呈醜拙看！若無，道吾今日失利。喝一喝，下座。
上堂，僧出禮拜起，便喝。師云：作麽生？僧又喝。師云：瞎。僧禮拜。師云：三十棒且待别時來與你喫。問：古人面壁意旨如何？師云：有年無德。
師住石霜。開堂日，僧問：維摩一默，未稱師宗。棒喝齊施，中流罔措。今日一會，請師方便。師云：石笋逢春長，霜花向日開。進云：與麽則陽鳥喃喃語，雨過百花新。師云：不因漁父引，焉知水淺深。僧云：峻水隨流急，雲開照碧天。師云：我行荒草裏，你又入深村。僧應諾，云：官不容鍼，更借一問，師意如何？師云：放你三十棒，三十年後方始知痛癢。僧舞袖而退。師云：夢見。問：方木調弦時如何？師云：幡竿一尺二。進云：恁麽則和尚手出今時也。師云：脚撥不動。僧云：莫道不知音。師云：三十年後悟去不定。問：古鏡未磨時如何？師云：新羅打鼓。進云：磨後如何？師云：西天作舞。
上堂云：青蓮視瞬已多繁，迦葉微微笑自謾。少室坐羞癡截臂，黄梅呈解頌多般。入門棒喝重重錯，向上宗乘肉自剜。公案現成誰懡㦬，鑒咦啐啄哂傍觀。一宿覺來知是誤，不言師範更無端。丈夫皆有衝天志，北斗南星背面看。
第一玄，三世諸佛擬何宣，垂慈夢裏生輕薄，端坐還成落斷邊。
第二玄，伶俐衲僧眼未明，石火電光知是鈍，揚眉瞬目涉關山。
第三玄，萬象森羅宇宙寬，雲散洞空山嶽静，落花流水滿長川。
第一要，豈話聖凡妙，擬議涉長途，擡眸七顛倒。
第二要，峯頂敲犍召，神通自在來，多聞門外叫。
第三要，起倒令人笑，掌内握乾坤，千差都一照。
報你通玄士，棒喝要臨時。若明親的旨，半夜太陽輝。
啐啄之機箭拄鋒，瞥然賓主當時分。宗師愍物垂緇素，北地黄河徹底渾。
僧問如何是佛，師云汝是慧超。禮拜進前叉手，思量十萬迢迢。
超佛越祖若何宣，充齋餬餅恣情飡。湖南展鉢新羅咬，大石波斯索渡船。
第一訣，大地山河泄，維摩纔默然，文殊便饒舌。
第二訣，展拓看時節，語默豈相干，夜半秋天月。
第三訣，遠路難登涉，陸地弄舟船，眼中藏日月。
第一句，天上他方皆罔措，俱輪顛倒論多端，巍巍未到尼俱樹。
第二句，臨濟德山涉路布，未過新羅棒便揮，達者途中亂指注。
第三句，維摩示疾文殊去，對談一默震乾坤，直至如今作笑具。
正中偏，半夜烏鷄室裏鳴，海底然燈光世界，石上栽花長枝靈。
偏中正，日落西山觀異影，分明影像顯宗乘，休把眉頭窺月井。
正中來，木馬生兒徧九垓，進退任行通鳥道，豈並巢居界内隈。
兼中至，彼彼丈夫全意氣，矛盾交互不傷鋒，展拓縱横不相離。
兼中到，黑白已前休作造，須明露柱未生兒，莫認狂辭途路走。
偏中歸正極幽玄，正去偏來理事全。須知正立非言説，聯兆依俙屬有緣。兼至去來興妙用，到兼何更逐言詮。出没豈能該世界，蕩蕩無依鳥道玄。
杖林山下竹筋鞭，南北禪人萬萬千。莫恠相逢不下馬，東西各自有前程。
分身千百億，悲智願難窮。在俗還隨俗，居宫卽順宫。頭頭皆巨護，處處現神通。珍重吾宗幸，多能立古風。仰觀天畔一輪日，幾度清光四上出，大士蓬頭問志公，摩訶般若波羅蜜。
懷州牛喫禾，益州馬腹脹，天下召醫人，灸猪左膊上。
東山林木高，幾歲幾囘雨。南嶺松枝瘦，石生石畔土。金色見瞿曇，二三七八五。
鷄鳴丑，夢裏逢人莽莽鹵。平旦寅，覺來路上弄精魂。日出卯，赫赫光明影裏坐。食時辰，食飽還知是病因。禺中巳，買賣論量入市肆。日南午，萬像分明作笑具。日昳未，張公喫酒李公醉。晡時申，省來端坐醉醺醺。日入酉，茆蓬竹户硬撑拄。黄昏戌，日落西山狐魅出。夜半子，一輪明月蘇嚧哩。人定亥，老鼠狀頭作隊隊。
師諱普願，鄭州王氏子也。
示衆云：王老師賣身去也，還有人買麽？時有僧出衆云：某甲買。師云：不作貴，不作賤，你作麽生買？僧無對。
師同魯祖歸宗杉山喫茶次，祖提起盞子云：世界未成時便有這箇。師云：今時祇識這箇，且不識世界。宗云：是。師云：師兄莫同此見麽？宗提起盞子云：向世界未成時道得麽？師作掌勢，宗以面作受掌勢。
師與魯祖杉山歸宗辭馬祖，各謀住庵。中路分袂次，師插下拄杖云：道得也被這箇礙，道不得也被這箇礙。宗拽拄杖便打，云：也祇是這箇，王老師説甚麽礙不礙？魯祖云：祇此一句，大播天下。宗云：還有不播底麽？祖云：有。宗云：作麽生是不播底？祖作掌勢。
師寄書與茱萸云：理隨事變，寬廓非外；事得理融，寂寥非内。僧問茱萸：如何是寬廓非外？茱萸云：問一答百也無妨。云：如何是寂寥非内？萸云：覩對聲色，不是好手。又問趙州，州作喫飯勢。僧進後語，州作拭口勢。又問長沙岑，岑瞪目視之。僧進後語，岑閉目示之。僧舉似師，師云：此三人不謬爲吾弟子。趙州問：和尚百年後向甚麽處去？師云：山下作一頭水牯牛去。州云：謝師指示。師云：昨夜三更月到窗。
師刈茆次，有僧問：南泉路向甚麽處去？師竪起鎌云：我這鎌子是三十文買。僧云：我不問這箇。南泉路向甚麽處去？師云：我用得最快。
師住庵時，有一僧來。師云：某甲上山作務，齋時上座做飯喫了，却送一分來。其僧齋時做飯喫了，將家具一時打破，就牀而卧。師伺不來，遂歸，見僧偃卧，師亦去身邊卧，僧便起去。師云：得恁麽靈利。師住後云：我往前住庵時，有箇靈利道者，直至如今不見。
師問僧：夜來好風？云：夜來好風。師云：吹折門前一株松。僧云：吹折門前一株松。又問一僧云：夜來好風？云：是甚麽風？師云：吹折門前一株松。云：是甚麽松？師云：一得一失。有一庵主，人謂之曰：南泉近日出世，何不去禮拜？主云：非但南泉，直饒千佛出興亦不去。師聞，令趙州往勘之。州纔見庵主，便作禮。主不顧。州從西過東，從東過西而立。主亦不顧。州云：草賊大敗。拽下簾子便行，舉似師，師云：我從來疑著這漢。
僧問：牛頭未見四祖時，爲甚麽百鳥銜花獻？師云：爲渠步步踏佛階梯。云：見後爲甚麽不銜花獻？師云：直饒不來，猶較王老師一線道。師問座主：講甚麽經？云：彌勒下生經。師云：彌勒幾時下生？云：現在天宫未來。師云：天上無彌勒，地下無彌勒。
上堂云：諸子，老僧十八上解作活計。有解作活計者出來，共你商量。是住山人始得。良久顧視大衆，合掌曰：珍重。無事各自修行。大衆不去。師曰：如聖果大可畏，勿量大人尚不奈何。我且不是渠，渠且不是我。渠争奈我何？他經論家説法身爲極則，唤作理盡三昧，義盡三昧。似老僧向前，被人教返本還源去，幾恁麽會，禍事。兄弟，近日禪師太多，覓箇癡鈍人不可得。不道全無，於中還少。若有，出來共你商量。如空劫時，有修行人否？有無作麽？不道阿你尋常巧脣薄舌，及乎問著，總皆不道。何不出來！莫論佛出世時事。兄弟，今時人擔佛著肩上行，聞老僧言心不是佛，智不是道，便聚頭擬推。老僧無你推處。你若束得虚空作棒打得老僧著，一任推。時有僧問：從上祖師至江西大師皆云：卽心是佛，平常心是道。今和尚云：心不是佛，智不是道。學人悉生疑惑，請和尚慈悲指示。師乃抗聲答曰：你若是佛，休更涉疑。却問老僧何處有恁麽傍家疑佛來。老僧且不是佛，亦不曾見祖師。你恁麽道，自覓祖師去。曰：和尚恁麽道，教學人如何扶持得？師曰：你急手托虚空著。曰：虚空無動相，云何托？師云：你言無動相，早是動也。虚空何曾解道我無動相！此皆是你情見。曰：虚空無動相，尚是情見。前遣某甲托何物？師曰：你既知不應言托，擬何處扶持他？曰：卽心是佛既不得，是心作佛否？師曰：是心是佛，是心作佛，情計所有。斯皆想成佛，是智人心，是采集主，皆對物時，他便妙用。大德，莫認心認佛。設認得是境，被他唤作所知愚。故江西大師云：不是心，不是佛，不是物，且教你後人恁麽行履。今時學人披箇衣服，傍家疑恁麽閑事，還得否？曰：既不是心不是佛，不是物。和尚今却云：心不是佛，智不是道。未審如何？師曰：你不認心是佛、智不是道，老僧勿得心來，復何處著？曰：總既不得，何異太虚？師曰：既不是物，比什麽太虚，又教誰異不異？曰：不可無他不是心不是佛不是物？師曰：你若認這箇，還成心佛去也。曰：請和尚説。師曰：老僧自不知。曰：何故不知？師曰：教我作麽生説？曰：可不許學人會道？師曰：會什麽道？又作麽生會？曰：某甲不知。師曰：不知却好。若取老僧語，唤作依通人。設見彌勒出世，還被他撏却頭毛。曰：使後人如何？師曰：你且自看，莫憂他後人。曰：前不許某甲會道，今復令某甲自看。未審如何？師曰：冥會，妙會。許你作麽生會？曰：如何是妙會？師曰：還欲學老僧語，縱説是老僧説。大德，如何？曰：某甲若自會，卽不煩和尚，乞慈悲指示。師曰：不可指東指西賺人。你當哆哆和和時，作麽不來問老僧？今時巧黠，始道我不會。圖什麽？你若此生出頭來，道我出家作禪師，如未出家時曾作什麽來？且説看！共你商量。曰：恁麽時某甲不知。師曰：既不知，卽今認得可可是邪。曰：認得既不是。不認是否？師曰：認不認是什麽語話？曰：到這裏某甲轉不會也。師曰：你若不會，我更不會。曰：某甲是學人卽不會，和尚是善知識合會。師曰：這漢，向你道不會，誰論善知識！莫巧黠。看他江西老宿在日，有一學士來問：如水無筋骨，能勝萬斛舟。此理如何？老宿云：這裏無水亦無舟，論什麽筋骨。他學士便休去。可不省力。所以數數向道：佛不會道，我自修行。用知作麽？曰：如何修行？師曰：不可思量得。向人道恁麽修恁麽行，大難！曰：還許學人修行否？師曰：老僧不可障得你。曰：某甲如何修行？師曰：要行卽行，不可專尋他輩。曰：若不因善知識指示，無以得會。如和尚每言修行，須解始得。若不解，卽落他因果，無自由分。未審如何修行，卽免落他因果？師曰：更不要商量。若論修行，何處不去得。曰：如何去得？師曰：你不可逐背尋得。曰：和尚未説，教某甲作麽生尋？師曰：縱説，何處覓去？且如你從旦至夜，忽東行西行，你尚不商量道去得不得，别人不可知得你。曰：當東行西行，總不思量，是否？師曰：恁麽時，誰道是不是？曰：和尚每言：我於一切處而無所行，他拘我不得，唤作徧行三昧，普現色身。莫是此理否！師曰：若論修行，何處不去。不説拘與不拘，亦不説三昧。曰：何異有法得菩提道？師曰：不論異不異。曰：和尚所説修行：迢然與大乘别。未審如何？師曰：不管他别不别，兼不曾學來。若論看教，自有經論座主。他教家實大可畏，你且不如聽去好。曰：究竟令學人作麽生會？師曰：如汝所問，元祇在因緣邊看。你且不奈何，緣是認得六門頭事。你但會佛那邊，却來我與你商量。兄弟，莫恁麽尋逐不住，恁麽不取。古人道：行菩薩行，唯一人行。天魔波旬領諸眷屬，常隨菩薩後，覓心行起處便擬撲倒。如是經無量劫，覓一念異處不得，方與眷屬禮辭，讚歎供養，猶是進修位。中下之人便不奈何。況絶功用處，如文殊普賢更不話他。兄弟，作麽生道行是無，覓一人行底人不可得？今時傍家，從年至歲，祇是覓究竟，作麽生空弄脣舌生解？曰：當恁麽時，無佛名，無衆生名，使某甲作麽圖度？師云：你言無佛名，無衆生名，早是圖度了也。亦是記他言語。曰：若如是，悉屬佛出世時事了不可不言。師曰：你作麽生言？曰：設使言，言亦不及。師曰：若道言不及，是及語。你虚恁麽尋逐，誰與你爲境？曰：既無爲境者，誰是那邊人？師曰：你若不引教來，卽何處論佛？既不論佛，老僧與誰論這邊那邊？曰：果雖不住道，而道能爲因。如何？師曰：是他古人。如今不可不奉戒。我不是渠，渠不是我。作得伊如狸奴白牯行履，却快活。你若一念異，卽難爲修行。曰：云何一念異難爲修行？師云：纔一念異，便有勝劣二根。不是情見隨他因果，更有什麽自由分？
曰：每聞和尚説報化非真佛，亦非説法者。未審如何？師曰：緣生故非。曰：報化既非真佛，法身是真佛否？師曰：早是應身也。曰：若恁麽卽法身亦非真佛？師曰：法身是真非真，老僧無舌不解道，你教我道卽得。曰：離三身外，何法是真佛？師曰：這漢，共八九十老人相駡。向你道了也，更問什麽離不離。擬把楔釘他虚空。曰：伏承華嚴經是法身佛説，如何？師曰：你適來道什麽語？其僧重問，師顧視歎曰：若是法身説，你向什麽處聽？曰：某甲不會。師曰：大難，大難！汝看亮座主是蜀中人，解講三十二本經論。於江西講次，來見開元寺老宿，宿問：見説座主解講經，是否？主云：不敢。宿云：將什麽講？主云：將心講。宿云：心如工技兒，意如和伎者，争解講得？主云：莫是虚空講得？宿云：却是虚空講得。主拂袖便行。宿召座主，主囘首。宿云：是什麽？主便開悟。兄弟，看他快利麽？僧云：據和尚説，卽法身説法。師云：若如是會，早應身了也。僧云：既是應身，豈無説法者？師云：我不知。僧云：某不會。師云：不會却好，免與他分疎。問：教中道：法身大士會處，卽見法身佛。地位菩薩，卽見報身佛。二乘唯見化身佛。莫是此理否？師云：我眼不曾看教，兼無耳孔，不曾聽，你自看取。若如是憶持，卽已後始不奈何。如似弄珠説珠光徧，有金盤在卽得，忽被拈却金盤去，何處弄珠？向什麽處尋他光徧與不徧？學人禮拜，和尚笑云：大難，大難！古人駡你，唤作田獵漁捕，唤作搬糞人。好去，珍重！
師示衆云：真理一如，潛行密用，無人覺知，呼爲滲智。亦云無滲，不可思議。等空不動性，非生死流。道是大道，無礙湼槃，妙用自足，始於一切行處而得自在。故云於諸行處無所而行，亦云徧行三昧，普現色身。祇爲無人知他，用處無蹤跡，不屬見聞覺知。真理自通，妙用自足；大道無形，真理無對。所以不屬見聞覺知，無粗細想。如云不聞，不聞是大湼槃道。者箇物不是聞不聞。僧問：大道不屬見聞覺知，未審如何契會？師云：須會冥契自通。亦云了因，非從見聞覺知。有見知屬緣，對物始有。者箇靈妙不可思議，不是有對。故云妙用自通，不依傍物。所以道通不是依通。事須假物，方始得見。所以道非明暗法，離有離無，潛理幽通，無人覺知。亦云冥會。真理非見聞覺知，故云息心達本源。故號如如佛、畢竟無依自在人。亦云本果，不從生因之所生。文殊云：惟從了因之所了，不從生因之所生。從上已來，祇教人會道，更不别求。若思量作得道理，盡屬句義。三乘五性義理，無不唤作行履，處處受用具足卽得。若論道，卽不是一向耽著，被他識拘，亦云世間智。教云：一向耽著三藏學者，爲田獵漁捕，爲利養故殺害。大乘亦云：貪欲成性。所以云：佛不會道，我自修行，我自有妙用。亦云正因。了六波羅密空，卽物拘我不得。所以祖師西來，恐你諸人迷著因果地位，故來傳法救迷情。頓悟花情已，性是花種性，亦云菩提花。故江西老宿云：不是心，不是佛，不是物。先祖雖説卽心卽佛，是一時間語，空拳黄葉止啼之説。如今多有人唤心作佛，唤智爲道，見聞覺知皆是道。若如是會者，何如演若達多迷頭認影。設使認得，亦不是汝本來頭。故大士呵迦旃延以生滅心，説實相法，皆是情見。若言卽心卽佛者，如兔馬有角；非心非佛，牛羊無角。汝心若是佛，亦何用非他！有無形相，以何是道！所以教中不許，寧作心師，不師於心。心如工伎兒，意如和伎者。故云心智俱不是道。見聞覺知皆屬因緣而有，皆是炤物而有，不可常炤。所以心智俱不是道。且大道非明暗法，離有無數，數不能及。如空劫時，無佛名、無衆生名，與麽時正是道，祇是無人覺知見他，數不及他。唤作無名大道，早屬名句了也。所以真理一如，更無思想。纔有思想，卽被陰拘，便有衆生名、有佛名。佛出世來，唤作三界智人。祇如未出世時唤作什麽？如云智不得有無而興大悲心。佛出世，祇令人會道。體非凡聖，唤作還源歸本，體解大道。今日既如是會道，卽無量劫來，六道四生皆有去來，是暫時行履處。先聖本行集云：我無所不行。一切衆生雖在如是行處，爲無了因，故生貪欲，名爲在纏，不得自在。暫時岐路，雲駛月運，舟行岸移。衆生妄想，物無不住。豈況理能遷變！今既如是會却，向裏許行履，不同前時。爲了因，會本果，故了陰界空，六波羅蜜空，所以得其自在。若不向裏許行履，如何摧剉得五種貪、二種欲？不守住聲聞，隨於劫數。所以諸佛菩薩具福智二嚴，爲了因、了六波羅蜜空，體者箇受用。所以不存知見，始得自在。若有知見，卽屬地位，便有分劑心量，被因果隔，唤作酬因答果佛，不得自在。所以大聖訶他爲内見外見。情量不盡，二障二愚，所以見河能漂香象。真理無形，如何知見？大道無形，理絶思量。今日行六波羅蜜，先用了因會本果，故了此物是方便受用，始得自由，去住自在無障礙。亦云方便懃莊嚴，亦云微妙淨法身，具相三十二，祇是不許分劑心量。若無如是心，一切行處，乃至彈指合掌，皆是正因，萬善皆同，無終始，得自在。所以天魔外道求我不得，唤作無住心，亦云無滲智，不思議，妙用自在。菩提湼槃皆是修行人境界，皆屬明句。若會本來，非是物，卽水不能洗水。何以故？本來無物故。經云：我王庫中無如是刀。又云：功德天、黑暗女，有智主人二俱不受。所以道非明暗。故云性海不是覺海。覺海涉緣，卽須對物，他便妙用，無人覺知，唤作極微，細透金水色塵。菩薩所因，唤作受用具。若水不洗水，卽體不是明暗。亦云無滲智，又云無礙智。若如是，卽一切處拘我不得。如今更别求建立義句，覓勝負知解語言；言衆生劣，有佛聖救衆生，求佛菩提，皆屬貪欲，亦云破戒比丘，與道懸隔。大道無明，未曾有暗，非三界攝，非去來今。如來藏實不覆藏，師子何曾在窟？五陰本空，何曾有處所？且法身無爲，不墮諸數。法無動摇，不依六塵，故經云：佛性是常，心是無常。所以智不是道，心不是佛。如今且莫唤心作佛，莫作見聞覺知會。者箇物且本來無許多名字，妙用自通，數量管他不得，是大解脱。所以道，人心無住處，蹤跡不可尋，故云無滲智、不思議智。看他池州崔使君問五祖大師云：徒衆五百，何以能大師獨受衣傳信，餘人爲什麽不得？五祖云：四百九十九人盡會佛法，唯有能大師是過量人。所以傳衣信。崔云：故知道非愚智，便告大衆總須記取。師云：記得屬第六識。不堪無事，珍重！
示衆云：空劫之時，無一切名字。佛纔出世來，便有名字，所以取相。師又云：祇爲今時執著文字限量，不等大道，一切實無凡聖。若有名字，皆屬限量。所以江西老宿云：不是心，不是佛，不是物。且教後人與麽行履。今時盡擬將心體會大道。道若與麽學，直至彌勒佛出世，還須發心始得，有什麽自由分？祇如五祖會下，四百九十九人盡會佛法，惟有盧行者一人不會佛法，祇會道，不會别事。若認心是佛，心是三界采集主。若認智是道，智是多矯詐。若論佛出世時，唤作三界智人，説一切教義句理，唤作暫時受用具。若唤心是佛，認智是道，皆是處所。所以道無心意而現行，暫時披垢膩之衣，來爲人説破不是凡聖物。他家早晚與人爲因，亦不曾與人爲果。若與人爲因，卽不自在；被因果所拘，不得自由。佛未出世時，無人會得。若出世邊論，還許少分會。但以冥理自通，無師自爾，本自無物。由是見聞覺知卽是報化，所以三十二相異體。故若離彼，卽同如來，報化佛總打却，何處存立！不是不許，祇如彌勒又作凡夫，他熾然行六波羅蜜，他家觸處去得，因什麽便不許他？他不曾滯著凡聖，所以那邊會了，却來者邊行履，始得自由分。今時學人多分出家，不肯入家；好處卽認，惡處卽不認，争得？所以菩薩行於非道，是爲通達佛道。他家去住得自由且如何？若知，卽被知處所拘；若不恁麽，争得不許他？他者箇定不曾變異，若不定，卽屬造化也。他那箇早晚曾變動。所以十二分教決定不是我，我卽向十二分教中行履得。若十二分教是我，卽受變也。若論有滲果，是二乘位；若論無滲，是大乘名，所以得名爲大乘。若是者箇，不是拘繫底物。所以潛通密理，無人覺知，不是見聞覺知。問：以意會得否？師云：若以意會，卽思量得也。他教中亦云：種種生身，我説爲量。那箇不可思議，不是意會得底物。如水裏有水，卽有影；若無水時，唤什麽作影？法身由對報化得名。若無報化，法身向那邊認法身？亦云是影。經論極則頭，祇到法身實入理地，那箇早晚同於經論。經論不管伊，如何排遣？他且不到者裏。大難，大難！
師示衆云：佛出世來，祇爲衆生不會道。若不因善知識聞，名無師自爾；若因善知識聞，忽引經論作證。若自作得主，不引經論，最省心力；若引經論，將他眼作自己眼，不得自由。大道一如，無師自爾。若能如如不變，故不曾迷。報化非真佛，莫認法身。凡聖果報皆是影。若認著，卽屬無常生滅也。粗細而論，纖毫不立。窮理盡性，一切全無。如世界未成時，洞然空廓，無佛名無衆生名，始有少分相應。直向那邊會了，却來者裏行履，不證凡聖果位。據本而論，實無少法可得。豈況三乘五性差别名數！但是有因有果，盡屬無常生滅也。並是出世安立假名相説，非關本來事。道不是明暗物，一切莫認著。大道冥通，智莫能測。故云：相逢不相識，共語不知名。好去，無事珍重！
師示衆云：自夏已來不安，皆是罪過。死者已死，在者好自安排。如今學人直須會取：佛未出世時，都無名字，密意潛通，無人覺知，唤作道人；佛出世權説三乘五性，他不是三乘五性人。從那邊行履，他是自由人。會取今有本有，不從佛聞與他爲緣。如今直須截斷兩頭句，透那邊，不被凡聖拘繫。心如枯木，始有少許相應。引經説義，皆是與他分疎，向他屋裏作活計，終無自由分。恰如水母得蝦爲眼，如何得自由！佛是受果報人。如今學人極則，祇認得箇法身，猶如水月空花，影象不中。兄弟，直須會取，不從佛聞，無師自爾。報化非真佛，根本一如，無變異故。法過眼耳鼻舌身意心，以無心意而現行。如今知解不是嘍囉漢。此物不是凡聖，不是愚智，強唤作愚智。本不是名字，不得道著，道著則頭角生。唤作如如，早是變也。兄弟，直須向異類中行始得。大難，大難！
師示衆云：佛出世來，祇教會道，不爲别事。祖祖相傳，直至江西老宿亦祇教人會者箇道。佛法先到此土五百年，達磨西來此土，恐爾滯著三乘五性名相，所以説法，度汝諸人迷情。且五祖下五百人，祇盧行者一人不會佛法，不識文字，他家祇會道。如今學人直須明其道，不論别智。決定不是物。大道無形，真理無對。等空不動，非生死流。三界不攝，非去來今。所以明暗自去來，虚空不動摇；萬象自去來，明暗實不鑑。如今有人將鑑覺知解者是道，皆前境所引，隨他生死流，何曾得自由。若作此見解，實未有自由分。所以智不是道，可不難矣。云是什麽智，是什麽道。若論世間福智，祇得唤作莊嚴具。亦云福智二嚴，亦云受用具。皆是對治。唤作什麽佛出世？祇得唤作三界智人。未出世時唤作什麽物？若論無滲，本自具足，妙用自通，無人覺知，潛行密用，蹤跡難尋。所以天魔波旬將諸眷屬久遠劫來覓菩薩，一念起處不可得。天魔讚歎云：佛法至妙，我實難測。如今但會如如之理，直下修行。何不問如何修行？但會取無量劫來，性不變異，卽是修行。妙用而不住，便是菩薩行。達諸法空，妙用自在，色身三昧熾然。行六波羅蜜空，處處無礙。遊於地獄，猶如園觀，不可道伊不得作用。衆生無量劫來迷於本性，不自了體，雲塵暫翳，著諸惡欲。雲駛月運，舟行岸移，暫時岐路，不得自在。種種受苦，不自覺知。乃至今日會取從來性，與今日不别。若言卽心卽佛，如兔馬有角；若言非心非佛，如牛羊無角。所以如來藏實不覆藏，五藴本空，師子何曾在窟。亦云性水，亦云法水。法水如波，性水如濕。水不洗水，佛不度佛。演若達多迷頭認影，便道失却頭，傍家覓，縱覓得，又不是己頭。功德天、黑暗女，有智主人，二俱不受。直道性無住處，是築著物，亦云聞聞是大湼槃道。者箇物不是聞不聞。江西老宿祇道：不是心，不是佛，不是物。直須體會，詣實修行。莫道我是禪師知解，傍家舌上取辦，兩脚稍空。莫將爲是，共道不相應。兄弟，粗細想念分劑，但是貪求，皆屬境。三乘五性，粗細而論，不出情量。纖毫瞥起，精魅所附。他且不許見聞覺知。自似箇癡鈍人、少神人，百事不知最好。普賢其時道：我將心聞。文殊云：初心不能入，云何獲圓通？被一棒粉碎。無事珍重！
示衆云：燃燈佛道了也。若心想所思出生諸法，虚假皆不實。何以故？心尚無有，云何出生諸法。猶如形影分别虚空，如人取聲安置篋中，亦如吹網欲令氣滿。故老宿云：不是心，不是佛，不是物。且教你兄弟行履。據説十地菩薩住首楞嚴三昧，得諸佛祕密法藏，自然得一切禪定解脱，神通妙用。至一切世界普現色身，或示成菩薩正覺，轉大法輪。入湼槃，使無量入毛孔。演一句，經無量劫，其義不盡。教化無量億千衆生，得無生法忍，尚唤作所知愚，極微細所知愚，與道全乖。大難，大難！珍重！
王老師，真體道者也。所言皆透脱，無毫髮知見解路。祇貴人離見聞覺知，自透本來底，方得自由。若著法、報、化，便是依他，無自由分。是故發明盧行者不會佛法，祇是體道，所以得衣鉢。此皆過量人行履處，千萬人中難得一箇半箇。真藥石諦當，直貴無事行履處也。圜悟禪師克勤題。
南泉和尚名普願，鄭州人，姓王氏。大隗山受業，得法於馬祖一和尚。壽八十七，臘五十八，唐文宗大和中示寂。
師示衆云：諸法蕩蕩，何絆何拘，汝等於中自生難易。心源一統，綿亘十方，上上根人，自然明白。不見南泉道，如斯癡鈍，世且還稀；歷歷分明，有無不是。祇少箇丈夫之志，致見如斯疲勞。汝今欲得易麽？自古及今，未曾有一箇凡夫聖人出現汝前，亦無有一箇善語惡語到汝分上。爲什麽故？爲善善無形，爲惡惡無相。既以無我，把什麽爲善惡？立那箇是凡聖？汝信否？還保任否？有什麽囘避處？恰似日中逃影相似，還逃得麽？今之既爾，古之亦然。今古齊時，汝還諱得麽？佛法玄妙，了得者自相策發，無爲小緣妨於大事。汝不見道，寧可終身立法，誰能一旦亡緣。仁者要徑會禪麽，各歸衣鉢下著。
僧問：如何是一心三觀？師云：我尚不見有一心，你唤什麽作三觀？進云：如何是三觀一心？法身還喫飯也無？師云：鉢盂鐼子什麽人受持？進云：未會，請師慈誨。師云：未會幾許法身。
師示衆云：幸自可憐生，苦死向人前討些子聲色脣吻作麽？我且問你，聲色兩字作麽生討得？還會麽？我道聲色如泡。爲復爲你説破，爲當爲你討聲色？試商量看！莫生容易志、剛用心。若了根源，終非他物。譬如圓鏡，男來男現，女來女彰。乃至僧俗、青黄、山河萬物，隨其色相，一鏡傳輝，不可是鏡有多般，但能映物而露。仁者還識得鏡未？若不識鏡，盡被男女、青黄、山河類等礙。汝光明有什麽出氣處？若識鏡去，乃至青黄男女、大地山河、有想無想、四足多足、胎卵情生、天堂地獄，咸於一鏡中，悉其得分劑。長短劫數，若色若空，並能了之，更非他物。汝豈不聞諸法如義？光陰箭速，莫謾悠悠。大事因緣，決須了取。
僧問：如何是大圓鏡？師云：一切物著不得。進云：爲什麽一切物著不得？師云：汝是一切物，還著得汝否？僧問：如何是南泉不變句？師云：道什麽？進云：如何領會？師云：道什麽？僧問：一塵之内大千世界，如何是一塵？師云：卽汝是。進云：如何是大千？師云：但識取一塵。師復云：説得千般美食，不如一頓粗飡。能奇能異，省徑省心。還假如是疲勞馳求趨逸也無？本自非有，誰強言無？與麽道，可謂虚空之心，合虚空之理。祇少箇承受底漢子，變弄接續得去，能有利人之分也。根劣之徒，自益未圓，焉能益彼！著些子骨氣，秉些子丈夫。作麽生門風？如何圖度？須作難遭之想，可懷負荷之心。歷歷分明，有什麽一錢事到汝意根下，與汝爲於彼此生滅！仁者如世良醫，隨方與藥。先識彼病，然後施方。法法如斯，心心若此。須要作箇無繩自縛漢作麽！莫立。去！
師示衆云：子湖一隻狗，上取人頭，中取人心，下取人足。僧便問：如何是子湖一隻狗？師乃吠三聲。進云：如何領覽？師云：縱饒領覽，也祇箇吠聲。僧問：如何是祖師西來意？師云：你道祖師西來有意麽？進云：既無意，用西來作麽？師乃云：祖師西來，也祇箇冬寒夏熱，夜暗日明。祇爲你徒無意立意，無事生事，無内外強作内外，無東西謾説東西，所以奢摩不能明了，以至根境不能自由。僧問：如何得不被諸境惑去？師云：你試點惑你境出看！進云：某甲不見。師云：你既不見，惑境何來？僧禮拜。師云：又見妄想去也。師云：心源朗朗，無物莫疑，直下承當，不勞功用。祇少箇信之一字，然實不易信。莫非夙習之徒，聞著便能承受。若是螢學之輩，將三寸脣舌惑亂於人。後進初機，把他古聖言談，向意根下測度，直至頭白齒黄，並無纖毫得力處。仁者須打疊及時，莫待臨終揮攉。佛法因緣浩浩，快須徹了無疑，可中向這箇皮袋子内辨得者箇去，坐却天下人咽喉性命。盡被汝蓋覆乾坤，盡被汝自由自在。皎皎明白，何勞汝上來下去。仁者本性具足，本自周備。直教無纖塵法礙你眼光始得。若有微塵底不盡，不是一生半劫賺汝皮囊、汝性命。根境法中造諸妖怪，山精鬼魅附汝行持，得少爲足。鼓弄片皮，於佛法却爲毒害。譏禮塔廟，毁彼持經，師子身中蟲，自食師子身中肉。仁者，切莫向心田中認些子妄想將爲極則。他上祖是什麽榜樣？下去，莫立。
問：未了根源，請師提奬。師云：還會麽？僧云：未會。師云：更問千則萬則也無益。僧問：機不曉，如何得心地無疑去？師云：心地有多少疑？僧云：如何是心地？師云：多少分明。
師示衆云：據仁者分上，何得一生一滅、一斷一常？與汝爲於拘繫，作其取舍是非及諸顛倒。汝還知道諸聖門風無結縛麽？祇欲仁者承當，還承當得麽？可惜光陰，莫令辜負却。仁者，豈不見目前太虚還有纖毫欠少處麽？若也於中體得者箇消息，不妨出得凡聖境界，了得世間出世間之智。一法既爾，萬法亦然。仁者還樂也無？僧問：如何是佛？師云：不重道。僧云：如何是法？師云：嫌什麽？
師示衆云：天上人間，輪迴六道，乃至蠢動含靈，未曾於此一分真如中有些子相違處。還信麽？還領受得麽？大凡行脚，也須具大信根，作箇丈夫始得。何處得與麽難信？他古人祇見道箇卽心是佛、卽心是法，便承信去，隨處茅茨石室，長養聖胎，祇待道果成熟。汝今何不效他行取？仁者可煞分明，並無參雜。治生産業，與諸實相不相違背。僧問：如何是千聖不傳底事？師云：阿誰向你説？進云：與麽則信受奉行去也。師云：信得及者卽行之，信不及恰莫強爲。不是口頭説信便信得去。如人説食，終不得飽。縱然口頭説飽，争奈肚内飢何。仁者直須飽去，莫謾悠悠。僧問：如何是古聖心？師云：汝是凡夫心。僧云：如何是信得？師云：信亦不由汝，不信亦不由汝。僧云：信不信且置，作麽生師云是你心？師云：仁者還知子湖親切相爲麽？行時但行，坐時但坐，乃至喫茶喫飯種種施爲，有甚麽相隱處？仁者信取，無别強爲。祇是汝今無疑作疑，無事生事，於自心源却生顛倒。譬如百千澄清大海棄之，爲認些子浮漚，目爲全潮。亦認些子螢光作於日焰，還生慚恥麽？諸聖得道得果，數如恒沙。汝今却作箇凡劣凡夫著，恰莫因循。
僧問：如何是無礙底心？師云：恰是。師又云：莫道千聖同風，便當得本參事好。且問仁者，什麽處是千聖同你處？行時坐時、起時卧時？試説看！還有法處麽？仁者，大道無邊，誰前誰後？真空絶際，是正是邪？乃至眩目青黄，作何形段？到汝分上，唤作百工居肆，各遂營生。多少分明，何煩造作。一切普備，無法不彰，了了現前，還諱得麽？
道郃問：如何是人人具足底事？師云：汝豈不是道郃。劉鐵磨領衆至。師云：見説劉鐵磨，莫便是否？磨云：什麽處得者箇消息？師云：左轉右轉。磨云：莫顛倒。被師打出。師半夜巡堂，叫：有賊！大衆皆驚動。師於僧堂前見一僧，攔胸把住叫云：捉得也，唤維那來！僧云：不是某甲。師云：是卽是，你自不肯承當。
勝光因在子湖钁地次，勝光钁斷一條蚯蚓。問云：某甲今日钁斷一條蚯蚓，兩頭俱動，未審性命在那頭？師提起钁頭向蚯蚓左頭打一下，右頭打一下，中心空處打一下，擲却钁頭便歸。師又於钁地次，亞钁頭囘視勝光云：事卽不無，擬心卽差。勝光便問：如何是事？被師攔胸踏倒，從此省悟。僧問招慶云：勝光被子湖一踏，意作麽生？招慶云：古人參玄，不消一踏。師嘗作頌云：三十年來住子湖，二時粥飯氣力粗。無事上山走一轉，試問時人會也無？又嘗作頌云：從來事非物，方便名爲佛。中下競是非，上流始知屈。
師臨行示頌三首：我聞過去佛，縱横盡丈夫。示汝真歸處，千江月影孤。觀音與文殊，示我常飛動。吾今已歸真，觸處皆無用。佛性本來無阻障，衆生不識難歸向。若見如來成佛時，莫向世間求取相。
師於門前下牓云：子湖一隻狗，上取人頭，中取人心，下取人足，往來好看。臨濟下有二僧聞得，遂遠來尋訪。纔到，果見其牓。遂入門以手揭簾，欲起未起，被師喝云：看脚下犬！僧近前禮拜，便問：承師有言：子湖有一隻狗，上取人頭，中取人心，下取人足。如何是子湖狗？師云：嘷，嘷！僧無語。師便歸方丈。後章州羅漢展和尚聞舉，云：者箇是喫屎狗。僧便問：如何是子湖狗？展云：擘喋却。僧擬議。展云：早被我咬殺了也。明招和尚在羅山聞舉，遂云：洎賺數緉草鞋。我本欲遊章南，如今不用去也。休，休！僧便問：如何是子湖狗？招以手按膝，放身近前云：嘘，嘘！
子湖山下有陶家，爲無子，夫妻每日焚香發願，求一男子。師遂往其家乞竹。先問：是汝夫妻每日起心發願，擬作箇什事？云：切緣家内無子，願求一男。師云：我就汝乞一種物，還得否？云：和尚要甚物，但乞指揮。師云：不要别物，欲乞一擔竹，與汝一箇男子。其家忻喜云：此是小事，一任斫去。師斫大竹近一千竿。陶公云：和尚祇討一擔，何斫許多？師云：祇此一擔尚未足在。遂將大竹長者捻數竿破，相接作一束將歸。其家當夜感夢，生得男子。因此遂號神力。
子湖和尚名利蹤，澶州人，姓周氏。幽州開元寺受業，得法於南泉願和尚。壽八十一，臘六十一。馬祖第三世。唐僖宗廣明中示寂。
欽哉神力，真善知識！不住有無，寧拘順逆。入門看犬，思量痛惜。上山見路，不妨徑直。三載取人，一言最的。左右轉時，湍流峻激。東西往來，庭趨愕立。清風千古振叢林，萬里無雲轟霹靂。
神力禪師諱文縱，有奇行，藹然叢林。自唐迨今，傳於三百載。所居法席，廢來久矣。所示徒語言，亦無聞於世。其所傳者，唯犬話耳。余自元豐三年來主是席，遂探其語，未之得也。一旦往大雲寘師院，乃獲一小策。開覽玩味，見其言直，其理深。若醍醐之一滴，能散其六斛之驢乳，真南泉之的嗣也。文字訛舛固多，余遂逐一看詳改正，鏤板傳于世。不獨顯當時之盛事，貴有益于來者。時元豐六年癸亥歲五月十有二日序。
師卽南泉門人也。俗姓郝氏，本曹州郝鄉人也，諱從諗。鎮府有塔記云：師得七百甲子歟。值武王微沐，避地岨崍，木食草衣，僧儀不易。師初隨本師行脚到南泉。本師先人事了，師方乃人事。南泉在方丈内卧次，見師來參，便問：近離什麽處？師云：瑞像院。南泉云：還見瑞像麽？師云：瑞像卽不見，卽見卧如來。南泉乃起問：你是有主沙彌？無主沙彌？師對云：有主沙彌。泉云：那箇是你主？師云：孟春猶寒，伏惟和尚尊體起居萬福。泉乃唤維那云：此沙彌别處安排。師受戒後，聞受業師在曹州西，住護國院，乃歸院省覲。到後，本師令郝氏云：君家之子，遊方已迴。其家親屬忻懌不已，祗候來日，咸往觀焉。師聞之，乃云：俗塵愛網，無有了期，已辭出家，不願再見。乃於是夜結束前邁。其後自携瓶錫，徧歷諸方。常自謂曰：七歲童兒勝我者，我卽問伊；百歲老翁不及我者，我卽教他。年至八十，方住趙州城東觀音院，去石橋十里。已來住持，枯槁志效古人。僧堂無前後架旋營齋食，繩牀一脚折，以燒斷薪用繩繫之，每有别制新者，師不許也。住持四十年來，未嘗賷一封書告其檀越。
因有南方僧來，舉：問雪峰：古澗寒泉時如何？雪峰云：瞪目不見底。學云：飲者如何？峰云：不從口入。師聞之曰：不從口入，從鼻孔裏入？其僧却問師：古澗寒泉時如何？師云：苦。學云：飲者如何？師云：死。雪峰聞師此語，讚云：古佛，古佛。雪峰後因此不答話矣。
厥後因河北燕王領兵收鎮府，既到界上，有觀氣象者奏曰：趙州有聖人所居，戰必不勝。燕、趙二王因展筵會，俱息交鋒。乃問：趙之金地上士何人？或曰：有講華嚴經大師，節行孤邈。若歲大旱，咸命往臺山祈禱。大師未迴，甘澤如瀉。乃曰：恐未盡善。或云：此去一百二十里，有趙州觀音院，有禪師年臘高邈，道眼明白。僉曰：此可應兆乎。二王税駕觀焉。既屆院内，師乃端坐不起。燕王問曰：人王尊耶？法王尊耶？師云：若在人王，人王中尊；若在法王，法王中尊。燕王唯然矣。師良久中間，問：阿那箇是鎮府大王？趙王應諾：弟子。師云：老僧濫在山河，不及趨面。須臾，左右請師爲大王説法。師云：大王左右多，争教老僧説法。乃約令左右退。師身畔時有沙彌文遠高聲云：啓大王，不是者箇左右。大王乃問：是什麽左右？對曰：大王尊諱多，和尚所以不敢説法。燕王乃云：請禪師去諱説法。師云：故知大王曩劫眷属俱是冤家。我佛世尊，一稱名號，罪滅福生。大王先祖，纔有人觸著名字，便生嗔怒。師慈悲非倦，説法多時，二王稽首讚歎，珍敬無盡。來日將迴，燕王下先鋒使聞師不起，凌晨入院，責師慠亢君侯。師聞之，乃出迎接。先鋒乃問曰：昨日見二王來，不起。今日見某甲來，因何起接？師云：待都衙得似大王，老僧亦不起接。先鋒聆師此語，再三拜而去。尋後趙王發使取師供養，既屆城門，闔城威儀迎之入内。師纔下寶輦，王乃設拜，請師上殿正位而坐。師良久，以手斫額云：階下立者是何官長？左右云：是諸院尊宿，并大師大德。師云：他各是一方化主，若在階下，老僧亦起。王乃命上殿。是日齋筵將罷，僧官排定，從上至下，一人一問。一人問佛法，師既望見，乃問：作什麽？云：問佛法。師云：這裏已坐却老僧，那裏問什麽法？二尊不並化。王乃令止。其時國后與王俱在左右侍立。國后云：請禪師爲大王摩頂受記。師以手摩大王頂云：願大王與老僧齊年。是時迎師權在近院駐泊，獲時選地建造禪宫。師聞之，令人謂王曰：若動著一莖草，老僧却歸趙州。其時竇行軍願捨菓園一所，直一萬五千貫，號爲真際禪院，亦云竇家園也。師入院後，海衆雲臻。是時趙王禮奉，燕王從幽州奏到命服，鎮府具威儀迎接。師堅讓不受，左右舁箱至師面前云：大王爲禪師佛法故，堅請師著此衣。師云：老僧爲佛法故，所以不著此衣。左右云：且看大王面。師云：又干俗官什麽事！乃躬自取衣掛身上。禮賀再三，師惟知應諾而已。
師住趙州二年，將謝世時，謂弟子曰：吾去世之後焚燒了，不用淨淘舍利。宗師弟子不同浮俗，且身是幻，舍利何生，斯不可也。令小師送拂子一枝與趙王，傳語云：此是老僧一生用不盡底。師於戊子歲十一月十日端坐而終。于時竇家園道俗車馬數萬餘人，哀聲振動，於時盡送終之禮。感歎之泣，無異金棺匿彩於俱尸矣。莫不高營鴈塔，特竪豐碑，謚號曰真際禪師光祖之塔。後唐保大十一年孟夏月旬有三日，有學者咨聞東都東院惠通禪師，趙州先人行化，厥由作禮而退。乃授筆録之。
師問南泉：如何是道？泉云：平常心是道。師云：還可趣向不？泉云：擬卽乖。師云：不擬争知是道？泉云：道不屬知，不知知是妄，覺不知是無記。若真達不疑之道，猶如太虚，廓然蕩豁，豈可强是非也？師於言下頓悟玄旨，心如朗月。
南泉上堂。師問：明頭合？暗頭合？泉便歸方丈。師便下堂云：這老和尚被我一問，直得無言可對。首座云：莫道和尚無語，自是上座不會。師便打。又云：這棒合是堂頭老漢喫。師問南泉：知有底人向什麽處去？泉云：山前檀越家作一頭水牯牛去。師云：謝和尚指示。泉云：昨夜三更月到窗。
師在南泉作爐頭。大衆普請擇菜，師在堂内叫：救火，救火！大衆一時到僧堂前，師乃關却僧堂門，大衆無對。泉乃抛鎖匙從窗内入堂中，師便開門。師在南泉井樓上打水次，見南泉過，便抱柱懸却脚云：相救，相救。南泉上楜梯云：一二三四五。師少時間，却去禮謝云：適來謝和尚相救。
南泉東西兩堂争猫兒。泉來堂内，提起猫兒云：道得卽不斬，道不得卽斬却。大衆下語，皆不契泉意。當時卽斬却猫兒了。至晚間，師從外歸來問訊次，泉乃舉前話了，云：你作麽生救得猫兒？師遂將一隻鞋戴在頭上出去。泉云：子若在，救得猫兒。師問南泉：異卽不問，如何是類？泉以兩手托地。師便踏倒，却歸湼槃堂内叫：悔，悔！泉聞，乃令人去問：悔箇什麽？師云：悔不剩與兩踏。南泉從浴室裏過，見浴頭燒火，問云：作什麽？云：燒浴。泉云：記取來唤水牲牛浴。浴頭應諾。至晚間，浴頭入方丈。泉問：作什麽？云：請水牯牛去浴。泉云：將得繩索來不？浴頭無對。師來問訊泉，泉舉似師。師云：某甲有語。泉便云：還將得繩索來麽？師便近前驀鼻便拽。泉云：是卽是，太粗生。
師問南泉：離四句，絶百非外，請師道。泉便歸方丈。師云：這老和尚每常口吧吧地，及其問著，一言不措。侍者云：莫道和尚無語好。師便打一掌。南泉便掩却方丈門，便把灰圍却。問僧云：道得卽開門。多有人下語，並不契泉意。師云：蒼天，蒼天。泉便開門。師問南泉云：心不是佛，智不是道。還有過也無？泉云：有。師云：過在什麽處？請師道。泉遂舉。師便出去。
師上堂，謂衆曰：此事的的，没量大人出這裏不得。老僧到潙山，僧問：如何是祖師西來意？潙山云：與我將牀子來。若是宗師，須以本分事接人始得。時有僧問：如何是祖師西來意？師云：庭前柏樹子。學云：和尚莫將境示人！師云：我不將境示人。云：如何是祖師西來意？師云：庭前柏樹子。師又云：老僧九十年前，見馬祖大師下八十餘員善知識，箇箇俱是作家。不似如今知識枝蔓上生枝蔓，大都是去聖遥遠，一代不如一代。祇如南泉尋常道：須向異類中行。且作麽生會？如今黄口小兒，向十字街頭説葛藤，博飯喫，覓禮拜，聚三五百衆，云我是善知識，你是學人。
僧問：如何是清淨伽藍？師云：丫角女子。如何是伽藍中人？師云：丫角女子有孕。問：承聞和尚親見南泉是否？師云：鎮州出大蘿蔔頭。問：和尚生緣什麽處？師以手指云：西邊更向西。問：法無别法，如何是法？師云：外空、内空、内外空。問：如何是佛真法身？師云：更嫌什麽？問：如何是心地法門？師云：古今榜樣。問：如何是賓中主？師云：山僧不問婦。問：如何是主中賓？師云：老僧無丈人。問：如何是一切法常住？師云：老僧不諱祖。其僧再問，師云：今日不答話。
師上堂云：兄弟，莫久立。有事商量，無事向衣鉢下坐，窮理好。老僧行脚時，除二時齋粥是雜用心力處，餘外更無别用心處也。若不如此，出家大遠在。問：萬物中何物最堅？師云：相駡饒汝接嘴，相唾饒汝潑水。問：曉夜不停時如何？師云：僧中無與麽兩税百姓。問：如何是一句？師云：若守著一句，老却你。師又云：若一生不離叢林，不語十年五載，無人唤你作啞漢，已後佛也不奈你何。你若不信，截取老僧頭去。
師上堂云：兄弟，你正在第三冤裏。所以道：但改舊時行履處，莫改舊時人。共你各自家出家，比來無事。更問禪問道，三十、二十人聚頭來問，恰似欠伊禪道相似。你唤作善知識，我是同受拷。老僧不是戲好，恐帶累他古人，所以東道西説。問：十二時中如何用心？師云：你被十二時使，老僧使得十二時。你問那箇時？問：如何是趙州主人公？師咄云：這箍桶漢！學人應諾。師云：如法箍桶着。問：如何是學人本分事？師云：樹摇鳥散，魚驚水渾。問：如何是少神底人？師云：老僧不如你。學云：不占勝。師云：你因什麽少神？問：至道無難，唯嫌揀擇。是時人窠窟？師云：曾有問我，直得五年分疏不得。有官人問：丹霞燒木佛，院主爲什麽眉鬚墮落？師云：官人宅中變生作熟是什麽人？云：所使。師云：却是他好手。僧問：毗目仙人執善才手見微塵佛時如何？師遂執僧手云：你見箇什麽？有尼問：如何是沙門行？師云：莫生兒。尼云：和尚勿交涉。師云：我若共你打交涉，堪作什麽？問：如何是趙州主人公？師云：田庫奴。問：如何是王索仙陁婆？師云：你道老僧要箇什麽？問：如何是玄中玄？師云：説什麽玄中玄。七中七，八中八。問：如何是仙陀婆？師云：静處薩婆訶。問：如何是法非法？師云：東西南北。學云：如何會去？師云：上下四維。問：如何是玄中玄？師云：這僧若在，合年七十四五。問：王索仙陁婆時如何？師驀起打躬叉手。問：如何是道？師云：不敢，不敢。問：如何是法？師云：敕敕攝攝。問：趙州去鎮府多少？師云：三百。學云：鎮府來趙州多少？師云：不隔。問：如何是玄中玄？師云：玄來多少時也？學云：玄來久矣。師云：賴遇老僧，洎合玄殺這屢生。問：如何是學人自己？師云：還見庭前柏樹子麽？
師上堂云：若是久參底人，莫非真實，莫非亘古亘今。若是新入衆底人，也須究理始得。莫趁者邊三百五百一千傍邊，二衆叢林稱道好箇住持，洎乎問著佛法，恰似炒沙作飯相似，無可施爲，無可下口，却言他非我是，面赫赤地。良由世間出非法語，真實欲明者意。莫辜負老僧。
問：在塵爲諸聖説法，總屬披搭。未審和尚如何示人？師云：什麽處見老僧？學云：請和尚説。師云：一堂師僧總不會這僧語話。别有一僧問：請和尚説。師云：你説我聽。問：真化無跡無師弟子時如何？師云：誰教你來問？學云：更不是别人。師便打之。問：此事如何辨？師云：我怪你。學云：如何辨得？師云：我怪你不辨。學云：還保任否？師云：保任不保任，自看。問：如何是無知解底人？師云：説什麽事？問：如何是西來意？師下禪牀。學云：莫便是否？師云：老僧未有語在。問：佛法久遠，如何用心？師云：你見前漢後漢，把攬天下，臨終時半錢也無分。問：時人以珍寶爲貴，沙門以何爲貴？師云：急合取口。學云：合口還得也無？師云：口若不合，争能辨得？問：如何是趙州一句？師云：半句也無。學云：豈無和尚在？師云：老僧不是一句。問：如何得不被諸境惑？師垂一足，僧便出鞋，師收起足，僧無語。
有俗官問：佛在日，一切衆生皈依佛。佛滅度後，一切衆生皈依什麽處？師云：未有衆生。學云：現問次。師云：更覓什麽佛？問：還有不報四恩三有者也無？師云：有。學云：如何是？師云：這殺父漢！筭你祇少此一問。問：如何是和尚意？師云：無施設處。
師上堂云：兄弟，但改往修來。若不改，大有著你處在。老僧在此間三十餘年，未曾有一箇禅師到此間。設有來，一宿一食急走過，且趁軟暖處去也。
問：忽遇禪師到來，向伊道什麽？師云：千鈞之弩，不爲鼷鼠而發機。師云：兄弟，若從南方來者，卽與下載；若從北方來，卽與裝載。所以道，近上人問道卽失道，近下人問道者卽得道。兄弟，正人説邪法，邪法亦隨正；邪人説正法，正法亦隨邪。諸方難見易識，我者裏易見難識。問：善惡惑不得底人，還獨脱也無？師云：不獨脱。學云：爲什麽不獨脱？師云：正在善惡裏。尼問：離却上來説處，請和尚指示。師咄云：煨破鐵瓶。尼將鐵瓶添水來，請和尚答話，師笑之。問：世界變爲黑穴，未審此箇落在何路？師云：不占。學云：不占是什麽人？師云：田庫奴。問：無言無意始稱得句。既是無言，唤什麽作句？師云：高而不危，滿而不溢。學云：卽今和尚是滿是溢？師云：争奈你問我。問：如何是靈者？師云：淨地上屙一堆屎。學云：請和尚的旨。師云：莫惱亂老僧。問：法身無爲，不墮諸數。還許道也無？師云：作麽生道？學云：與麽，卽不道也。師笑之。
問：如何是佛？如何是衆生？師云：衆生卽是佛，佛卽是衆生。學云：未審兩箇那箇是衆生？師云：問，問。問：大道無根，如何接唱？師云：你便接唱。無根又作麽生？師云：既是無根，什麽處繫縛你？問：正修行底人，莫被鬼神測得也無？師云：測得。云：過在什麽處？師云：過在覓處。云：與麽，卽不修行也？師云：修行。問：孤月當空，光從何生？師云：月從何生？問：承和尚有言：道不屬修，但莫染污。如何是不染污？師云：檢校内外。云：還自檢校也無？師云：檢校。云：自己有什麽過自檢校？師云：你有什麽事？
師上堂云：此事如明珠在掌，胡來胡現，漢來漢現。老僧把一枝草作丈六金身用，把丈六金身作一枝草用。佛卽是煩惱，煩惱是卽佛。問：佛與誰人爲煩惱？師云：與一切人爲煩惱。云：如何免得？師云：用免作麽？
師示衆云：老僧此間卽以本分事接人。若教老僧隨伊根機接人，自有三乘十二分教接他了也。若是不會，是誰過歟？已後遇著作家漢，也道老僧不辜他。但有人問，以本分事接人。問：從上至今，卽心是佛。不卽心，還許學人商量也無？師云：卽心且置，商量箇什麽？問：古鏡不磨，還照也無？師云：前生是因，今生是果。問：三刀未落時如何？師云：森森地。云：落後如何？師云：迥迥地。問：如何是出三界底人？師云：籠罩不得。問：牛頭未見四祖，百鳥銜花供養。見後，爲什麽百鳥不銜花供養？師云：應世不應世。問：白雲自在時如何？師云：争似春風處處閑。問：如何是露地白牛？師云：月下不用色。云：食噉何物？師云：古今嚼不著。云：請師答話。師云：老僧合與麽。
師示衆云：擬心卽差。僧便問：不擬心時如何？師打三下云：莫是老僧辜負闍黎麽？問：凡有問答，落在意根。不落意根，師如何對？師云：問。學云：便請師道！師云：莫向者裏是非。問龍女親獻佛，未審將什麽獻？師以兩手作獻勢。
師示衆云：此間佛法，道難卽易，道易卽難。别處難見易識，老僧者裏卽易見難識。若能會得，天下横行。忽有人問什麽處來？若向伊道從趙州來，又謗趙州；若道不從趙州來，又埋没自己。諸人，且作麽生對他？僧問：觸目是謗，和尚如何得不謗去？師云：若道不謗，早是謗了也。問：如何是正修行路？師云：解修行卽得。若不解修行，卽參差落他因果裏。又云：我教你道，若有問時，但向伊道：趙州來。忽問：趙州説什麽法？但向伊道：寒卽言寒，熱卽言熱。若更問道：不問者箇事。但云：問什麽事？若再問：趙州説什麽法？便向伊道：和尚來時不交傳語。上座，若要知趙州事，但自去問取。問：不顧前後時如何？師云：不顧前後且置，你問阿誰？
師示衆云：迦葉傳與阿難，且道達磨傳與什麽人？問：且如二祖得髓，又作麽生？師云：莫謗二祖。師又云：達磨也有語，在外者得皮，在裏者得骨。且道更在裏者得什麽？問：如何是得髓底道理？師云：但識取皮，老僧者裏髓也不立。云：如何是髓？師云：與麽，皮也摸未著。
問：與麽堂堂，豈不是和尚正位？師云：還知有不肯者麽？學云：與麽，卽别有位？師云：誰是别者？學云：誰是不别者？師云：一任叫。問：上上人一撥便轉，下下人來時如何？師云：汝是上上？下下？云：請和尚答話。師云：話未有主在。云：某甲七千里來，莫作心行。師云：據你者一問，心行莫不得麽？此僧一宿便去。
問：不紹傍來者如何？師云：誰？學云：惠延。師云：問什麽？學云：不紹傍來者。師以手撫之。問：如何是衲衣下事？師云：莫自瞞。問：真如凡聖皆是夢言，如何是真言？師云：更不道者兩箇。學云：兩箇且置，如何是真言？師云：唵󱼅啉㗶。問：如何是趙州？師云：東門、西門、南門、北門。問：如何是定？師云：不定。學云：爲什麽不定？師云：活物，活物。問：不隨諸有時如何？師云：合與麽。學云：莫便是學人本分事？師云：隨也，隨也。問：古人三十年一張弓，兩下箭，祇射得半箇聖人。今日請師全射。師便起去。
師示衆云：至道無難，唯嫌揀擇。纔有言語，是揀擇？是明白？老僧却不在明白裏，是你還護惜也無？問：和尚既不在明白裏，又護惜箇什麽？師云：我亦不知。學云：和尚既不知，爲什麽道不在明白裏？師云：問事卽得，禮拜了，退。
師示衆云：法本不生，今則無滅。更不要道纔語是生、不語是滅。諸人，且作麽生是不生不滅底道理？問：早是不生不滅麽？師云：者漢祇認得箇死語。問：至道無難，唯嫌揀擇，纔有言語是揀擇，和尚如何示人？師云：何不盡引古人語？學云：某甲祇道得到這裏。師云：祇這至道無難，唯嫌揀擇。
上堂云：看經也在生死裏，不看經也在生死裏，諸人且作麽生出得去？僧便問：祇如俱不留時如何？師云：實卽得。若不實，争能出得生死？問：利劒鋒頭快時如何？師云：老僧是利劒，快在什麽處？問：大難到來如何迴避？師云：恰好。
上堂良久：大衆總來也未？對云：總來也。師云：更待一人來卽説話。僧云：候無人來，卽説似和尚。師云：大難得人。
師示衆云：心生卽種種法生，心滅卽種種法滅。你諸人作麽生？僧乃問：祇如不生不滅時如何？師云：我許你者一問。
師因參次云：明又未明，道昏欲曉，你在阿那頭？僧云：不在兩頭。師云：與麽，卽在中間也？云：若在中間，卽在兩頭。師云：這僧多少時在老僧者裏作與麽語話，不出得三句裏。然直饒出得，也在三句裏。你作麽生？僧云：某甲使得三句。師云：何不早與麽道。問：如何是通方？師云：離却金剛禪。
師示衆云：衲僧家，直須坐斷報化佛頭始得。問：坐斷報化佛頭是什麽人？師云：非你境界。
師示衆云：大道祇在目前，要且難覩。僧乃問：目前有何形段令學人覩？師云：任你江南江北。學云：和尚豈無方便爲人？師云：適來問什麽？問：入法界來還知有也無？師云：誰入法界？學云：與麽，卽入法界不知去也。師云：不是寒灰死木，花錦成現百種有。學云：莫是入法界處用也無？師云：有什麽交涉。問：若是實際理地，什麽處得來？師云：更請闍黎宣一遍。問：萬境俱起，還有惑不得者也無？師云：有。學云：如何是惑不得者？師云：你還信有佛法否？學云：信有佛法，古人道了。如何是惑不得者？師云：爲什麽不問老僧？學云：問了也。師云：惑也。問：未審古人與今人還相近也無？師云：相近卽相近，不同一體。學云：爲什麽不同？師云：法身不説法。學云：法身不説法，和尚爲人也無？師云：我向惠裏答話。學云：争道法身不説法？師云：我向惠裏救你阿爺，他終不出頭。問：學人道，不相見時，還迴互也無？師云：測得迴互。學云：測他不得，迴互箇什麽？師云：不與麽，是你自己。學云：和尚還受測也無？師云：人卽轉近，道卽轉遠也。學云：和尚爲什麽自隱去？師云：我今現共你語話。學云：争道不轉？師云：合與麽著。
師示衆云：教化得底人，是今生事；教化不得底人，是第三生冤。若不教化，恐墮却一切衆生；教化亦是冤。是你，還教化也無？僧云：教化。師云：一切衆生還見你也無？學云：不見。師云：爲什麽不見？學云：無相。師云：卽今還見老僧否？學云：和尚不是衆生。師云：自知罪過卽得。
師示衆云：龍女心親獻，盡是自然事。問：既是自然，獻時爲什麽？師云：若不獻，争知自然？
師示衆云：八百箇作佛漢，覓一箇道人難得。問：祇如無佛無人處，還有修行也無？師云：除却者兩箇，有百千萬億。學云：道人來時在什麽處？師云：你與麽卽不修行也。其僧禮拜。師云：大有處著你在。問：白雲不落時如何？師云：老僧不會上象。學云：豈無賓主？師云：老僧是主，闍黎是賓。白雲在什麽處？問：大巧若拙時如何？師云：喪却棟梁材。
師示衆云：佛之一字，吾不喜聞。問：和尚還爲人也無？師云：爲人。學云：如何爲人？師云：不識玄旨，徒勞念静。學云：既是玄，作麽生是旨？師云：我不把本。學云：者箇是玄，如何是旨？師云：答你是旨。
師示衆云：各自有禪，各自有道。忽有人問你：作麽生是禪是道？作麽生祇對他？僧乃問：既各有禪道，從上至今語話爲什麽？師云：爲你遊魂。學云：未審如何爲人？師乃退身不語。
師示衆云：不得閑過，念佛念法。僧乃問：如何是學人自己念？師云：念者是誰？學云：無伴。師叱：者驢！
上堂示衆云：若是第一句，與祖佛爲師；第二句，與人天爲師；第三句，自救不了。有僧問：如何是第一句？師云：與祖佛爲師。師又云：大好從頭起。學人再問。師云：又却人天去也。
師示衆云：是他不是不將來，老僧不是不祇對。僧云：和尚將什麽祇對？師長吁一聲。云：和尚將這箇祇對，莫辜負學人也無？師云：你適來肯我，我卽辜負你；若不肯我，我卽不辜負你。
師示衆云：老僧今夜答話去也，解問者出來！有僧纔出禮拜。師云：比來抛磚引玉，祇得箇墼子。問：狗子還有佛性也無？師云：無。學云：上至諸佛，下至螘子，皆有佛性，狗子爲什麽無？師云：爲伊有業識性在。問：如何是法身？師云：應身。云：學人不問應身。師云：你但管應身。問：朗月當空時如何？師云：闍黎名什麽？學云：某甲。師云：朗月當空在什麽處？問：正當二八時如何？師云：東東西西。學云：如何是東東西西？師云：覓不著。問：學人全不會時如何？師云：我更不會。云：和尚還知有也無？師云：我不是木頭，作麽不知。云：大好不會。師拍掌笑之。
問：如何是道人？師云：我向道是佛人。問：凡有言句，舉手動足，盡落在學人網中。離此外，請師道。師云：老僧齋了未喫茶。馬大夫問：和尚還修行也無？師云：老僧若修行，卽禍事。云：和尚既不修行，教什麽人修行？師云：大夫是修行底人。云：某甲何名修行？師云：若不修行，争得撲在人王位中，餧得來赤凍紅地，無有解出期。大夫乃下淚拜謝。
師示衆云：闍黎不是不將來，老僧不是不祇對。又云：闍黎莫擎拳合掌，老僧不將禪牀拂子對。問：思憶不及處如何？師云：過者邊來。云：過者邊來卽是及處，如何是思不及處？師竪起手云：你唤作什麽？云：唤作手，和尚唤作什麽？師云：百種名字，我亦道。云：不及和尚百種名字，且唤什麽？師云：與麽，卽你思憶不及處。僧禮拜。師云：教你思憶得及者。云：如何是？師云：釋迦教，祖師教，是你師。云：祖與佛，古人道了也。如何是思憶不及處？師再舉指云：唤作什麽？僧良久。師云：何不當頭道著，更疑什麽？問：如何是和尚家風？師云：老僧耳背，高聲問！僧再問。師云：你問我家風，我却識你家風。
問：萬境俱起時如何？師云：萬境俱起。云：一問一答是起，如何是不起？師云：禪牀是不起底。僧纔禮拜次，師云：記得問答？云：記得。師云：試舉看！僧擬舉，師問。
問：如何是目前佛？師云：殿裏底。云：者箇是相貌佛，如何是佛？師云：卽心是。云：卽心，猶是限量。如何是佛？師云：無心是。學云：有心無心，還許學人揀也無？師云：有心無心，總被你揀了也。更教老僧道什麽卽得？問：遠遠投師，未審家風如何？師云：不説似人。學云：爲什麽不説似人？師云：是我家風。學云：和尚既不説似人，争奈四海來投？師云：你是海，我不是海。學云：未審海内事如何？師云：老僧釣得一箇。問：祖佛近不得底是什麽人？師云：不是祖佛。學云：争奈近不得何？師云：向你道不是祖佛、不是衆生、不是物，得麽？學云：是什麽？師云：若有名字，卽是祖佛衆生也。學云：不可祇與麽去也。師云：卒未與你去在。
問：如何是平常心？師云：狐狼野干是。問：作何方便，卽得聞於未聞？師云：未聞且置，你曾聞箇什麽來？問：承教有言，隨色摩尼珠，如何是本色？師召僧名，僧應諾。師云：過者邊來。僧便過。又問：如何是本色？師云：且隨色走。問：平常心底人還受教化也無？師云：我不歷他門户。學云：與麽，則莫沉却那邊人麽？師云：大好平常心。問：如何是學人保任底物？師云：盡未來際揀不出。問：如何是大修行底人？師云：寺裏綱維是。
問：學人纔到，總不知門户頭事如何？師云：上座名什麽？學云：惠南。師云：大好不知。問：學人欲學，又謗於和尚。如何得不謗去？師云：你名什麽？學云：道皎。師云：静處去，者米囤子。
問：如何是和尚大意？師云：無大無小。學云：莫便是和尚大意麽？師云：若有纖毫，萬劫不如。問：萬法本閑而人自閙，是什麽人語？師云：出來便死。問：不是佛、不是物、不是衆生，這箇是斷語。如何是不斷語？師云：天上天下，唯我獨尊。
問：如何是毗盧圓相？師云：老僧自小出家，不曾眼花。學云：和尚還爲人也無？師云：願你長見毗盧圓相。問：佛祖在日，佛祖相傳，佛祖滅後，什麽人傳？師云：古今總是老僧分上。學云：未審傳箇什麽？師云：箇箇總屬生死。云：不可埋没却祖師也。師云：傳箇什麽？問：凡聖俱盡時如何？師云：願你作大德，老僧是障佛祖漢。問：遠聞趙州，到來爲什麽不見？師云：老僧罪過。問：朗月當空，未審室中事如何？師云：老僧自出家，不曾作活計。學云：與麽，卽和尚不爲今時也。師云：自疾不能救，焉能救諸疾。學云：争奈學人無依何？師云：依，卽踏著地；不依，卽一任東西。
問：在心心不測時如何？師云：測阿誰？學云：測自己。師云：無兩箇。問：不見邊表時如何？師指淨瓶云：是什麽？學云：淨瓶。師云：大好不見邊表。問：如何是歸根？師云：擬卽差。問：不離言句，如何得獨脱？師云：離言句是獨脱。學云：適來無人教某甲來。師云：因什麽到此？學云：和尚何不揀出？師云：我早箇揀了也。
問：非心不卽智，請和尚一句。師云：老僧落你後。問：如何是畢竟？師云：畢竟。學云：那箇畢竟是？師云：老僧是畢竟，你不解問者話。學云：不是不問。師云：畢竟在什麽處？問：不掛寸絲時如何？師云：不掛什麽？學云：不掛寸絲。師云：大好不掛寸絲。問：如救頭燃底人如何？師云：便學。學云：什麽處？師云：莫占他位次。問：空劫中，阿誰爲主？師云：老僧在裏許坐。學云：説甚麽法？師云：説你問底。
問：承古有言，虚明自照。如何是自照？師云：不稱他照。學云：照不著處如何？師云：你話墮也。問：如何是的？師云：一念未起時。問：如何是法王？師云：州裏大王是。云：和尚不是？師云：你擬造反去，都來一箇王不認。問：如何是佛心？師云：你是心，我是佛。奉不奉，自看。學云：師卽不無，還奉得也無？師云：你教化我看。問：三身中那箇是本來身？師云：闕一不可。問：未審此土誰爲祖師？師云：達磨來這邊總是。學云：和尚是第幾祖？師云：我不落位次。學云：在什麽處？師云：在你耳裏。問：不棄本，不逐末，如何是正道？師云：大好出家兒。學云：學人從來不曾出家。師云：歸依佛，歸依法。學云：未審有家可出也無？師云：直須出家。學云：向什麽處安排他？師云：且向家裏坐。問：明眼人見一切，還見色也無？師云：打却著。學云：如何打得？師云：莫用力。學云：不用力如何打得？師云：若用力卽乖。
問：祖佛大意合爲什麽人？師云：祇爲今時。學云：争奈不得何。師云：誰之過？學云：如何承當？師云：如今無人承當得。學云：與麽，卽無依倚也？師云：又不可無却老僧。問：了事底人如何？師云：正大修行。學云：未審和尚還修行也無？師云：著衣喫飯。學云：著衣喫飯尋常事，未審修行也無？師云：你且道我每日作什麽？
崔郎中問：大善知識還入地獄也無？師云：老僧末上入。崔云：既是大善知識，爲什麽入地獄？師云：老僧若不入，争得見郎中？問：毫釐有差時如何？師云：天地懸隔。云：毫釐無差時如何？師云：天地懸隔。問：如何是不睡底眼？師云：凡眼肉眼。又云：雖未得天眼，肉眼力如是。學云：如何是睡底眼？師云：佛眼法眼是睡底眼。
問：大庾嶺頭趁得及，爲什麽提不起？師拈起衲衣云：你甚處得者箇來？學云：不問者箇。師云：與麽，卽提不起。問：不合不散如何辨？師云：你有一箇，我有一箇。云：者箇是合，如何是散？師云：你便合。問：如何是不錯路？師云：識心見性是不錯路。問：明珠在掌，還照也無？師云：照卽不無，唤什麽作珠？問：靈苗無根時如何？師云：你從什麽處來？云：太原來。師云：大好無根。問：學人擬作佛時如何？師云：大煞費力生。云：不費力時如何？師云：與麽，卽作佛去也。問：學人昏鈍在，一浮沉如何得出？師祇據坐。云：某甲實問和尚。師云：你甚處作一浮一沉？
問：不在凡，不在聖，如何免得兩頭路？師云：去却兩頭來答你。僧不審。師云：不審從什麽處起，在者裏時從老僧起，在市裏時從什麽處起？云：和尚爲什麽不定？師云：我教你，何不道今日好風。問：如何是大闡提底人？師云：老僧答你，還信否？云：和尚重言，那敢不信。師云：覓箇闡提人難得。問：大無慚愧底人什麽處著得？師云：此間著不得。云：忽然出頭，争向？師云：將取去。問：用處不現時如何？師云：用卽不無，現是誰？問：空劫中還有人修行也無？師云：唤什麽作空劫？云：無一物是。師云：者箇始稱修行，唤什麽作空劫？
問：如何是出家？師云：不履高名，不求垢壞。問：不指一法，如何是和尚法？師云：老僧不説茆山法。云：既不説茆山法，如何是和尚法？師云：向你道不説茆山法。云：莫者箇便是也無？師云：老僧未曾將者箇示人。問：如何是目前獨脱一路？師云：無二亦無三。云：目前有路，還許學人進前也無？師云：與麽，卽千里萬里。問：如何是毗盧向上事？師云：老僧在你脚底。云：和尚爲什麽在學人脚底？師云：你元來不知有向上事。問：如何是合頭？師云：是你不合頭。云：如何是不合頭？師云：前句辨取。問：如何是和尚的的意？師云：止止不須説，我法妙難思。問：澄澄絶點時如何？師云：墮坑落壍。云：有什麽過？師云：你屈著與麽人。問：未審出家誓求無上菩提時如何？師云：未出家被菩提使，既出家，使得菩提。
有秀才見師手中拄杖，乃云：佛不奪衆生願，是否？師云：是。秀才云：某甲就和尚乞取手中拄杖得否？師云：君子不奪人所好。秀才云：某甲不是君子。師云：老僧亦不是佛。
師因出外見婆子插田，云：忽遇猛虎作麽生？婆云：無一法可當情。師云：唋。婆子云：唋。師云：猶有者箇在。有秀才辭去云：某甲在此括撓和尚多時，無可報答和尚，待他日作一頭驢來報答和尚。師云：教老僧争得鞍！
師到道吾處，纔入僧堂，吾云：南泉一隻箭來。師云：看箭。吾云：過也。師云：中也。問：百骸俱潰散，一物鎮長靈時如何？師云：今朝又風起。問：三乘十二分教卽不問，如何是祖師西來意？師云：水牯牛生兒也好看取。云：未審此意如何？師云：我亦不知。問：萬國來朝時如何？師云：逢人不得唤。問：十二時中如何淘汰？師云：柰河水濁，西水流急。云：還得見文殊也無？師云：者矇瞳漢什麽處去來？問：如何是道場？師云：你從道場來，你從道場去。脱體是道場，何處更不是。問：萌芽未發時如何？師云：齅著卽腦裂。云：不齅時如何？師云：無者閑工夫。問：如何數量？師云：一二三四五。云：數量不拘底事如何？師云：一二三四五。問：什麽世界卽無晝夜？師云：卽今是晝是夜？云：不問卽今。師云：争奈老僧何。問：迦葉上行衣，不踏曹溪路，什麽人得披？師云：虚空不出世，道人都不知。問：如何是混而不雜？師云：老僧菜食長齋。云：還得超然也無？師云：破齋也。問：如何是古人之言？師云：諦聽，諦聽。問：如何是學人本分事？師云：與麽嫌什麽？問：萬法歸一，一歸何所？師云：我在青州作一領布衫重七斤。問：如何是出家兒？師云：不朝天子，父母返拜。問：覿面事如何？師云：你是覿面漢。
師上堂示衆云：金佛不度爐，木佛不度火，泥佛不度水，真佛内裏坐。菩提湼槃、真如佛性，盡是貼體衣服，亦名煩惱。不問，卽無煩惱。實際理地，什麽處著？一心不生，萬法無咎。但究理而坐，二三十年若不會，截取老僧頭去。夢幻空花，徒勞把捉，心若不異，萬法亦如。既不從外得，更拘什麽？如羊相似，更亂拾物安口中什麽？老僧見藥山和尚道：有人問著，但教合取狗口。老僧亦道合取狗口。取我是垢，不取我是淨，一似獵狗相似，專欲得物喫。佛法向什麽處著？一千人萬人盡是覓佛漢子，覓一箇道人無。若與空王爲弟子，莫教心病最難醫。未有世界，早有此性。世界壞時，此性不壞。從一見老僧後，更不是别人，祇是箇主人公。者箇更向外覓作麽？與麽時，莫轉頭换面卽失却也。
問：如何是佛向上人？師云：祇者牽耕牛底是。問：如何是急？師云：老僧與麽道，你作麽生？云：不會。師云：向你道急急，著靴水上立，走馬到長安，靴頭猶未濕。問：四山相逼時如何？師云：無路是趙州。問：古殿無王時如何？師咳嗽一聲。云：與麽，卽臣啓陛下。師云：賊身已露。問：和尚年多少？師云：一串數珠數不盡。問：和尚承嗣什麽人？師云：從諗。問：外方忽有人問趙州説什麽法，如何祇對？師云：鹽貴米賤。
問：如何是佛？師云：你是佛麽？問：如何是出家？師云：争得見老僧。問：佛祖不斷處如何？師云：無遺漏。問：本源請師指示。師云：本源無病。云：了處如何？師云：了人知。云：與麽時如何？師云：與我安名字著。問：純一無雜時如何？師云：大煞好一問。問：無爲寂静底人，莫落在沉空也無？師云：落在沉空。云：究竟如何？師云：作驢作馬。問：如何是祖師西來意？師云：牀脚是。云：莫便是也無？師云：是卽脱取去。問：澄澄絶點時如何？師云：老僧者裏不著客作漢。問：鳳飛不到時如何？師云：起自何來？問：實際理地不受一塵時如何？師云：一切總在裏許。問：如何是一句？師應諾。僧再問，師云：我不患聾。問：初生孩子還具六識也無？師云：急流水上打毬子。問：頭頭到來時如何？師云：猶較老僧百步。問：如何是和尚家風？師云：老僧自小出家，抖擻破活計。問：請和尚離四句道。師云：老僧常在裏許。
問：扁鵲醫王，爲什麽有病？師云：扁鵲醫王不離牀枕。又云：一滴甘露，普潤大千。問：如何是露地白牛？師云：者畜生！問：如何是大人相？師側目視之。云：猶是隔階趨附在。師云：老僧無工夫趨得者閑漢。僧問：纔有心念，落在人天；直無心念，落在眷屬時如何？師云：非但老僧，作家亦答你不得。問：凡有施爲，盡落糟粕。請師不施爲答。師叱尼云：將水來添鼎子沸！問：如何是般若波羅蜜？師云：摩訶般若波羅蜜。問：如何是咬人師子？師云：皈依佛、皈依法、皈依僧。莫咬老僧。問：離却言句請師道。師咳嗽。問：如何得不謗古人，不負恩去？師云：闍黎作麽生？問：如何是一句？師云：道什麽？問：如何是一句？師云：兩句。問：唯佛一人是善知識如何？師云：魔語。問：如何是菩提？師云：者箇是闡提。問：如何是大人相？師云：好箇兒孫。問：寂寂無依時如何？師云：老僧在你背後。
問：如何是伽藍？師云：别更有什麽？云：如何是伽藍中人？師云：老僧與闍黎。問：二龍争珠，誰是得者？師云：老僧祇管看。問：如何是離因果底人？師云：不因闍黎問，老僧實不知。問：衆盲摸象，各説異端。如何是真象？師云：無假自是不知。問：如何是第一句？師咳嗽。云：莫便是否？師云：老僧咳嗽也不得。問：大海還納衆流也無？師云：大海道不知。云：因什麽不知？師云：終不道我納衆流。問：如何是毗盧師？師云：毗盧，毗盧。問：諸佛還有師也無？師云：有。云：如何是諸佛師？師云：阿彌陁佛，阿彌陁佛。問：如何是學人師？師云：雲有出山勢，水無投澗聲。云：不問者箇。師云：是你師不認。問：諸方盡向口裏道，和尚如何示人？師脚跟打火爐示之。云：莫便是也無？師云：恰認得老僧脚跟。問：不行大道時如何？師云：者販私鹽漢！云：却行大道時如何？師云：還我公驗來。
問：如何是本來身？師云：自從識得老僧後，祇這漢更不别。云：與麽，卽與和尚隔生去也？師云：非但今生，千生萬生亦不識老僧。問：如何是祖師西來意？師云：東壁上掛葫蘆多少時也？問：方圓不就時如何？師云：不方不圓。云：與麽時如何？師云：是方是圓。
問：道人相見時如何？師云：呈漆器。問：諦爲什麽觀不得？師云：諦卽不無，觀卽不得。云：畢竟如何？師云：失諦。問：行又不到，問又不到時如何？師云：到以不到，道人看如涕唾。云：其中事如何？師唾地。問：如何是祖師西來意？師云：如你不唤作祖師意，猶未在。云：本來底如何？師云：四目相覩，更無第二主宰。問：不具形儀，還會也無？師云：卽今還會麽？問：如何是大無慚愧底人？師云：皆具不可思議。問：學人擬向南方學些子佛法去，如何？師云：你去南方，見有佛處急走過，無佛處不得住。云：與麽，卽學人無依也？師云：柳絮，柳絮。問：如何是急切處？師云：一問一答。問：不籍三寸，還假今時也無？師云：我隨你道，你作麽生會？問：如何是和尚家風？師云：茫茫宇宙人無數。云：請和尚不答話。師云：老僧合與麽。問：二龍争珠，誰是得者？師云：失者無虧，得者無用。問：如何是大人相？師云：是什麽？
有俗士獻袈裟，問：披與麽衣服，莫辜負古人也無？師抛下拂子云：是古是今？問：如何是沙門行？師云：展手不展脚。問：牛頭未見四祖時如何？師云：飽柴飽水。云：見後如何？師云：飽柴飽水。問：如何是學人自己？師云：喫粥了也未？云：喫粥也。師云：洗鉢盂去。問：如何是毗盧師？師云：白駝來也未？云：來也。師云：牽去餵草。問：如何是無師智？師云：老僧不曾教闍黎。問：如何是親切一句？師云：話墮也。問：不借口，還許商量也無？師云：正是時。云：便請師商量。師云：老僧不曾出。問：二祖斷臂，當爲何事？師云：粉骨碎身。云：供養什麽人？師云：來者供養。
問：無邊身菩薩爲什麽不見如來頂相？師云：你是闍黎。問：晝是日光，夜是火光。如何是神光？師云：日光火光。問：如何是恰問處？師云：錯。云：如何是不問處？師云：向前一句裏辨取。問：如何是大人相？師以手摸面，叉手歛容。問：如何是無爲？師云：者箇是有爲。問：如何是祖師西來意？師云：欄中失却牛。問：學人遠來，請和尚指示。師云：纔入門，便好驀面唾。問：如何是直截一路？師云：淮南船子到也未？云：學人不會。師云：且喜到來。問：柏樹子還有佛性也無？師云：有。云：幾時成佛？師云：待虚空落地。云：虚空幾時落地？師云：待柏樹子成佛。問：如何是西來意？師云：因什麽向院裏駡老僧？云：學人有何過？師云：老僧不能就院裏駡得闍黎。問：如何是西來意？師云：板齒生毛。
問：貧子來將什麽過與？師云：不貧。云：争奈覓和尚何？師云：祇是守貧。問：無邊身菩薩爲什麽不見如來頂相？師云：如隔羅縠。問：諸天甘露什麽人得喫？師云：谢你將來。問：超過乾坤底人如何？師云：待有與麽人，卽報來。問：如何是伽藍？師云：三門佛殿。問：如何是不生不滅？師云：本自不生，今亦無滅。問：如何是趙州主？師云：大王是。問：急切處請師道。師云：尿是小事，須是老僧自去始得。問：如何是丈六金身？師云：腋下打領。云：學人不會。師云：不會請人裁。問：學人有疑時如何？師云：大宜，小宜？學云：大疑。師云：大宜東北角，小宜僧堂後。問：如何是佛向上人？師下禪牀，上下觀瞻相云：者漢如許長大，截作三橛也得。問什麽向上向下？尼問：如何是密密意？師以手掐之。云：和尚猶有者箇在？師云：是你有者箇。
師示衆云：老僧三十年前在南方，火爐頭有箇無賓主話，直至如今無人舉著。問：和尚受大王如是供養，將什麽報答？師云：念佛。云：貧子也解念佛。師云：唤侍者將一錢與伊。問：如何是和尚家風？師云：屏風雖破，骨格猶存。問：如何是不遷之義？師云：你道這野鴨子飛從東去西去？問：如何是西來意？師云：什麽處得者消息來？問：如何是塵中人？師云：布施茶鹽錢來。問：大耳三藏第三度覓國師不見，未審國師在什麽處？師云：在三藏鼻孔裏。問：盲龜值浮木孔時如何？師云：不是偶然事。問：久居巖谷時如何？師云：何不隱去！問：如何是佛法大意？師云：禮拜著。僧擬進話次，師唤沙彌文遠。文遠到，師叱云：適來去什麽處來？問：如何是自家本意？師云：老僧不用牛刀。問：久嚮趙州石橋，到來祇見掠彴子。師云：闍黎祇見掠彴子，不見趙州石橋。云：如何是石橋？師云：過來，過來！又云：度驢度馬。問：和尚姓什麽？師云：常州有。云：甲子多少？師云：蘇州有。
上堂云：纔有是非，紛然失心。還有答話分也無？有僧出，撫侍者一下云：何不祇對和尚？師便歸方丈。後侍者請益：適來僧是會不會？師云：坐底見立底，立底見坐底。
問：如何是道？師云：牆外底。云：不問者箇。師云：問什麽道？云：大道。師云：大道通長安。問：撥塵見佛時如何？師云：撥塵卽不無，見佛卽不得。問：如何是無疾之身？師云：四大五陰。問：如何是闡提？師云：何不問菩提？云：如何是菩提？師云：祇者便是闡提。
師有時屈指云：老僧唤作拳，你諸人唤作什麽？僧云：和尚何得將境示人？師云：我不將境示人，若將境示闍黎，卽埋没闍黎去也。云：争奈者箇何？師便珍重。
問：一問一答，總落天魔外道；設使無言，又犯他匡網。如何是趙州家風？師云：你不解問。云：請和尚答話。師云：若據你，合喫二十棒。
師示衆云：纔有是非，紛然失心。還有答話分也無？有僧出，將沙彌打一掌便出去，師便歸方丈。至來日，問侍者：昨日者師僧在什麽處？侍者云：當時便去也。師云：三十年弄馬騎，被驢子撲。問：與麽來底人，師還接也無？師云：接。云：不與麽來底人，師還接也無？師云：接。云：與麽來從師接，不與麽來師如何接？師云：止止不須説，我法妙難思。
鎮府大王問：師尊年有幾箇齒在？師云：祇有一箇牙。大王云：争喫得物？師云：雖然一箇下下咬著。問：如何是學人珠？師云：高聲問。僧禮拜。師云：不解問。何不道：高下卽不問，如何是學人珠？何不與麽問？僧便再問。師云：洎合放過者漢。問：二邊寂寂，師如何闡揚？師云：今年無風波。問：大衆雲集，合談何事？師云：今日拽木頭竪僧堂。云：莫祇者箇便是接學人也無？師云：老僧不解雙陸，不解長行。問：如何是真實人體？師云：春夏秋冬。云：與麽，卽學人難會。師云：你問我真實人體。問：如何是佛法大意？師云：你名什麽？云：某甲。師云：含元殿裏，金谷園中。問：如何是七佛師？師云：要眠卽眠，要起卽起。問：道非物外，物外非道。如何是物外道？師便打。云：和尚莫打某甲，已後錯打人去在。師云：龍蛇易辨，衲子難瞞。
師見大王入院，不起，以手自拍膝云：會麽？大王云：不會。師云：自小出家今已老，見人無力下禪牀。問：如何是忠言？師云：你娘醜陋。問：從上至今不忘底人如何？師云：不可得繫心常思念十方一切佛。問：如何是忠言？師云：喫鐵棒。問：如何是佛向上事？師便撫掌大笑。問：一燈燃百千燈，一燈未審從什麽處發？師便趯出一隻履。又云：作家卽不與麽問。問：歸根得旨，隨照失宗時如何？師云：老僧不答者話。云：請和尚答話。師云：合與麽。問：如何是不思處？師云：快道，快道！問：夜昇兜率，晝降閻浮，其中爲什麽摩尼不現？師云：道什麽？僧再問，師云：毗婆尸佛早留心，直至如今不得妙。問：非思量處如何？師云：速道，速道！問：如何是衣中寶？師云：者一問嫌什麽？云：者箇是問，如何是寶？師云：與麽卽衣也失却。問：萬里無店時如何？師云：禪院裏宿。
問：狗子還有佛性也無？師云：家家門前通長安。問：覿面相呈，還盡大意也無？師云：低口。云：收不得處如何？師云：向你道低口。問：如何是目前一句？師云：老僧不如你。問：出來底是什麽人？師云：佛菩薩。問：靈草未生時如何？師云：齅著卽腦裂。云：不齅時如何？師云：如同立死漢。云：還許學人和合否？師云：人來莫向伊道。問：祖意與教意同别？師云：纔出家，未受戒，到處問人。問：如何是聖？師云：不凡。云：如何是凡？師云：不聖。云：不凡不聖時如何？師云：好箇禪僧。問：兩鏡相向，那箇最明？師云：闍黎眼皮蓋須彌山。
問：學人近入叢林，乞師指示。師云：蒼天，蒼天！問：前句已往，後句難明時如何？師云：唤作卽不可。云：請師分。師云：問，問！問：高峻難上時如何？師云：老僧不向高峯頂。問：不與萬法爲侣者，是什麽人？師云：非人。問：請師宗乘中道一句子。師云：今日無錢與長官。問：學人不别問，請師不别答。師云：奇怪。問：三乘教外如何接人？師云：有此世界來，日月不曾换。問：三處不通，如何離識？師云：識是分外。問：衆機來湊，未審其中事如何？師云：我眼本正，不説其中事。問：淨地不止，是什麽人？師云：你未是其中人在？云：如何是其中人？師云：止也。問：如何是萬法之源？師云：棟梁椽柱。云：學人不會。師云：拱斗叉手不會。問：一物不將來時如何？師云：放下著。問：路逢達道人，不將語默對。未審將什麽對？師云：人從陳州來，不得許州信。問：開口是有爲，如何是無爲？師以手示之云：者箇是無爲。云：者箇是有爲，如何是無爲？師云：無爲。云：者箇是有爲？師云：是有爲。
師示衆云：佛之一字，吾不喜聞。問：和尚還爲人也無？師云：佛，佛！問：盡却今時，如何是的的處？師云：盡却今時，莫問那箇。云：如何是的？師云：向你道莫問。云：如何得見？師云：大無外，小無内。問：離四句，絶百非時如何？師云：老僧不認得死。云：者箇是和尚分上事？師云：恰是。云：請和尚指示。師云：離四句，絶百非，把什麽指示？
問：如何是和尚家風？師云：内無一物，外無所求。問：如何是歸根得旨？師云：答你卽乖。問：如何是疑心？師云：答你卽乖也。問：出家底人還作俗否？師云：出家卽是。座主出與不出，老僧不管。云：爲什麽不管？師云：與麽卽出家也。問：無師弟子時如何？師云：無漏智性，本自具足。又云：此是無師弟子。問：不見邊表時如何？師云：因什麽與麽？問：澄而不清，渾而不濁時如何？師云：不清不濁。云：是什麽？師云：也可憐生。云：如何是通方？師云：離却金剛禪。問：如何是囊中寶？師云：嫌什麽？云：用不窮時如何？師云：自家底還重否？又云：用者卽重，不用卽輕。問：如何是祖師的的意？師涕唾。云：其中事如何？師又唾地。問：如何是沙門行？師云：離行。問：真休之處請師指。師云：指卽不休。問：無問時如何？師云：乖常語。問：四山相逼時如何？師云：無出跡。問：到者裏道不得時如何？師云：不得道。云：如何道？師云：道不得處。問：但有言句，盡不出頂。如何是頂外事？師唤沙彌文遠，文遠應諾。師云：今日早晚也。問：如何是毗盧師？師云：莫惡口。問：至道無難，唯嫌揀擇。如何得不揀擇？師云：天上天下，唯我獨尊。云：此猶是揀擇。師云：田庫奴，什麽處是揀擇？問：如何是三界外人？師云：争奈老僧在三界内。問：知有不有底人如何？師云：你若更問，卽故問老僧。
師示衆云：向南方趨叢林去，莫在者裏。僧便問：和尚者裏是甚處？師云：我者裏是柴林。問：如何是毗盧師？師云：性是弟子。問：歸根得旨時如何？師云：太慌忙生。云：不審。師云：不審從甚處起？劉相公入院見師掃地，問：大善知識爲什麽却掃塵？師云：從外來。問：利劒出匣時如何？師云：黑。云：正問之時如何辨白？師云：無者閑工夫。云：叉手向人前争奈何？師云：早晚見你叉手。云：不叉手時如何？師云：誰是不叉手者？問：如何是沙門得力處？師云：你什麽處不得力？問：如何是和尚示學人處？師云：目前無學人。云：與麽卽不出世也。師便珍重。
問：祖意與教意同别？師作拳安頭上云：和尚猶有者箇在？師卸下帽子云：你道老僧有箇什麽？問：心不停不住時如何？師云：是活物，是者箇正被心識使在。云：如何得不被心識使？師便低頭。問：道從何生？師云：者箇卽生也，道不屬生滅。云：莫是天然也無？師云：者箇是天然，道卽不與麽。問：祖意與教意同别？師云：會得祖意，便會教意。問：如何是異類中行？師云：唵󱼅啉唵󱼅啉。問：高峻難上時如何？師云：老僧自住峯頂。云：争奈曹溪路側何？師云：曹溪是惡。云：今時爲什麽不到？師云：是渠高峻。問：如何是寶月當空？師云：塞却老僧耳。問：毫釐有差時如何？師云：粗。云：應機時如何？師云：屈。問：如何是沙門行？師展手拂衣。問：祖佛命不斷處如何？師云：無人知。問：未審權機唤作什麽？師云：唤作權機。問：學人近入叢林，不會，乞師指示。師云：未入叢林，更是不會。問：從上古德將何示人？師云：不因你問，老僧也不知有古德。云：請師指示。師云：老僧不是古德。
問：佛花未發，如何辨得真實？師云：是真是實。云：是什麽人分上事？師云：老僧有分，闍黎有分。問：如何是佛？師云：你是什麽人？問：驀直路時如何？師云：驀直路。問：如何是玄中不斷玄？師云：你問我是不斷玄。問：佛花未發時，如何辨得真實？師云：已發也。云：未審是真是實？師云：真卽實，實卽真。問：還有不報四恩三有者也無？師云：有。云：如何是？師云：者辜恩負德漢！問：貧子來，將什麽物與他？師云：不欠少。問：如何是趙州正主？師云：老僧是從諗。有婆子問：婆是五障之身，如何免得？師云：願一切人生天，願婆婆永沉苦海。問：朗月當空時如何？師云：猶是階下漢。云：請師接上階。師云：月落了來相見。
師有時示衆云：老僧初到藥山時，得一句子，直至如今齁齁地飽。師因在室坐禪次，主事報大王來禮拜。大王禮拜了，左右問：土王來，爲什麽不起？師云：你不會老僧者裏。下等人來，出三門接；中等人來，下禪牀接；上等人來，禪牀上接。不可唤大王作中等下等人也，恐屈大王。大王歡喜，再三請入内供養。師因問周員外：你還夢見臨濟也無？員外竪起拳。師云：那邊見？外云：者邊見。師云：什麽處見臨濟？員外無對。師問周員外：什麽處來？云：非來非去。師云：不是老鵶飛來飛去。
師示衆云：纔有是非，紛然失心。還有答話分也無？後有僧舉似洛浦，洛浦扣齒。又舉似雲居，雲居云：何必？僧舉似師，師云：南方大有人喪身失命。僧云：請和尚舉。師纔舉，僧便指傍僧云：者箇師僧喫却飯了，作什麽語話？師休去。
師因看金剛經次，僧便問：一切諸佛及諸佛阿耨菩提，皆從此經出，如何是此經？師云：金剛般若波羅蜜經。如是我聞，一時佛在舍衞國。僧云：不是。師云：我自理經也不得。因僧辭去，師云：闍黎出外，忽有人問：還見趙州否？你作麽生祇對？云：祇可道見。師云：老僧是一頭驢，你作麽生見？僧無語。師問新到：從什麽處來？云：南方來。師云：還知有趙州關麽？云：須知有不涉關者。師叱云：者販私鹽漢！又云：兄弟，趙州關也難過。云：如何是趙州關？師云：石橋是。有僧從雪峯來，師云：上座莫住此間，老僧者裏祇是避難所在，佛法盡在南方。云：佛法豈有南北？師云：直饒你從雪峯、雪峯來，也祇是箇擔板漢。云：未審那邊事如何？師云：你因甚夜來尿牀？云：達後如何？師云：又是屙屎。
示衆云：我此間有出窟師子，亦有在窟師子，祇是難得師子兒。時有僧弹指對之。師云：是什麽？云：師子兒。師云：我唤作師子兒，早是罪過，你更行趯踏。師問新到：離什麽處？云：離雪峯。師云：雪峯有什麽言句示人？云：和尚尋常道盡十方世界是沙門一隻眼，你等諸人向什麽處屙？師云：闍黎若迴，寄箇鍬子去。
師因捨衣俵大衆次，僧便問：和尚總捨却了，用箇什麽去？師召云：湖州子！僧應諾。師云：用箇什麽？
師示衆云：未有世界，早有此性，世界壞時，此性不壞。僧問：如何是此性？師云：五藴四大。云：此猶是壞，如何是此性？師云：四大五藴。
定州有一座主到，師問：習何業？云：經律論不聽便講。師舉手示之：還講得者箇麽？座主茫然不知。師云：直饒你不聽便講得，也祇是箇講經論漢。若是佛法，未在。云：和尚卽今語話，莫便是佛法否？師云：直饒你問得答得，總屬經論，佛法未在。主無語。
師問一行者：從什麽處來？云：北院來。師云：那院何似者院？行者無對。有僧在邊立，師令代行者語。僧代云：從那院來。師笑之。師又令文遠代之，文遠云：行者還是不取師語話。師問座主：所習何業？云：講維摩經。師云：維摩經步步是道場，座主在什麽處？主無對。師令全益代座主語。全益云：祇者一問，可識道場麽？師云：你身在道場裏，心在什麽處？速道取！云：和尚不是覓學人心？師云：是。云：祇者一問一答是什麽？師云：老僧不在心所裏，法過眼耳鼻舌身意而知解。云：既不在心數裏，和尚爲什麽覓？師云：爲你道不得。云：法過眼耳鼻舌身意而不解，作麽生道不得？師云：喫我涕唾。
師問僧：你曾看法華經麽？云：曾看。師云：經中道：衲衣在空閑，假名阿練若，誑惑世間人。你作麽生會？僧擬禮拜。師云：你披衲衣來否？云：披來。師云：莫惑我。云：如何得不惑去？師云：自作活計，莫取老僧語。師問座主：所習何業？云：講維摩經。師云：那箇是維摩祖父？云：某甲是。師云：爲什麽却爲兒孫傳語？主無對。
師一日上堂，僧纔出禮拜，師乃合掌珍重。又一日，僧禮拜。師云：好，好！問云：如何是禪？師云：今日天陰不答話。
問新到：從何方來？云：無方面來。師乃轉背，僧將坐具隨師轉。師云：大好無方面。問新到：從什麽處來？云：南方來。師云：三千里外逢，莫戲。云：不曾。師云：摘楊花，摘楊花。
豐干到五臺山下，見一老人。干云：莫是文殊也無？老人云：不可有二文殊也。干便禮拜，老人不見。有僧舉似師。師云：豐干祇具一隻眼。師乃令文遠作老人，我作豐干。師云：莫是文殊也無？遠云：豈有二文殊也？師云：文殊，文殊！師問二新到：上座曾到此間否？云：不曾到。師云：喫茶去。又問那一人：曾到此間否？云：曾到。師云：喫茶去。院主問：和尚，不曾到，教伊喫茶去卽且置。曾到，爲什麽教伊喫茶去？師云：院主！院主應諾。師云：喫茶去。
師到雲居，雲居云：老老大大，何不覓箇住處？師云：什麽處住得？雲居云：前面有古寺基。師云：與麽，卽和尚自住取。師又到茱萸，茱萸云：老老大大，何不覓箇住處去？師云：什麽處住得？茱萸云：老老大大，住處也不識。師云：三十年弄馬騎，今日却被驢撲。師又到茱萸方丈，上下觀瞻。茱萸云：平地喫交作什麽？師云：祇爲心粗。師一日將拄杖上茱萸法堂上，東西來去。萸云：作什麽？師云：探水。萸云：我者裏一滴也無，探箇什麽？師將杖子倚壁，便下去。
臺山路上有一婆子要問僧。僧問：臺山路向什麽處去？云：驀直去。僧纔行，婆云：又與麽去也。師聞，便去問：臺山路向什麽處去？云：驀直去。師纔行。婆云：又與麽去也。師歸，舉似大衆云：婆子被老僧勘破了也。
師見僧來，挾火示之云：會麽？僧云：不會。師云：你不得唤作火，老僧道了也。師挾起火云：會麽？云：不會。師却云：此去舒州有投子山和尚，你去禮拜問取。因緣相契，不用更來，不相契，却來。其僧便去。纔到投子和尚處，投子乃問：近離什麽處？云：離趙州，特來禮拜和尚。投子云：趙州老人有何言句？僧乃具舉前話。投子乃下禪牀行三五步，却坐云：會麽？僧云：不會。投子云：你歸舉似趙州。其僧却歸舉似師。師云：還會麽？云：未會。師云：也不較多也。
洞山問僧：什麽處來？云：掌鞋來。山云：自解，依他？云：依他。山云：他還指闍黎也無？僧無對。師代云：若允卽不違。
普化喫生菜，臨濟見云：普化大似一頭驢。普化便作驢鳴，臨濟便休去。普化云：臨濟小厮兒，祇具一隻眼。師代云：但與本分草料。
保壽問胡釘鉸：莫便是胡釘鉸否？云：不敢。保云：還釘得虚空麽？云：請打破虚空來。保壽便打，却云：他後有多口阿師與你點破在。胡釘鉸後舉似師。師云：你因什麽被他打？云：不知過在什麽處。師云：祇者一縫，尚不奈何，更教他打破。釘鉸便會。師又云：且釘者一縫。
師因行路次，見一婆子問：和尚住在什麽處？師云：趙州東院西。師舉問僧云：你道使那箇西字？一僧云：東西字。一僧云：依栖字。師云：你兩人總作得鹽鐵判官。師與侍郎遊園，見兔走過，侍郎問：和尚是大善知識，兔子見，爲什麽走？師云：老僧好殺。
師因見僧掃地次，遂問：與麽掃還得淨潔也無？云：轉掃轉多。師云：豈無撥塵者也？云：誰是撥塵者？師云：會麽？云：不會。師云：問取雲居去。其僧乃去問雲居：如何是撥塵者？雲居云：者瞎漢！
師問僧：你在此間多少時也？僧云：七八年。師云：還見老僧麽？云：見。師云：我作一頭驢，你作麽生見？云：入法界見。師云：我將爲你有此一著，枉喫了如許多飯。僧云：請和尚道。師云：因什麽不道向草料裏見？師問菜頭：今日喫生菜熟菜？菜頭提起一莖菜。師云：知恩者少，負恩者多。有俗行者到院燒香，師問僧：伊在那裏燒香禮拜，我又共你在者裏語話，正與麽時，生在那頭？僧云：和尚是什麽？師云：與麽，卽在那頭也。云：與麽，已是先也。師笑之。
師與小師文遠論義，不得占勝，占勝者輸餬餅。師云：我是一頭驢。遠云：我是驢胄。師云：我是驢糞。遠云：我是糞中蟲。師云：你在彼中作麽？遠云：我在彼中過夏。師云：把將餬餅來！
師因入内迴，路上見一幢子無一截。僧問云：幢子一截上天去也，入地去也？師云：也不上天，也不入地。云：向什麽處去？師云：撲落也。師坐次。一僧纔出禮拜，師云：珍重！僧伸問次，師云：又是也。
師因在簷前立，見燕子語。師云：者燕子喃喃地招人言語。僧云：未審他還甘也無？師云：依稀似曲纔堪聽，又被風吹别調中。
有僧辭去，師云：什麽處去？云：閩中去。師云：閩中大有兵馬，你須迴避。云：向甚處迴避？師云：恰好。有僧上參次，見師衲衣蓋頭坐次，僧便退。師云：闍黎莫道老僧不祇對。師問僧：從什麽處來？云：南方來。師云：共什麽人爲伴？云：水牯牛。師云：好箇師僧，因什麽與畜生爲伴？云：不異故。師云：好箇畜生。云：争肯？師云：不肯，且從還我伴來。
師問僧：堂中還有祖師也無？云：有。師云：唤來與老僧洗脚。堂中有二僧相推不肯作第一座，主事白和尚。師云：總教他作第二座。云：教誰作第一座？師云：裝香著。云：裝香了也。師云：戒香定香。師問僧：離什麽處？云：離京中。師云：你還從潼關過麽？云：不歷。師云：今日捉得者販私鹽漢。
因送亡僧，師云：祇是一箇死人，得無量人送。又云：許多死漢送一箇生漢。時有僧問：是心生，是身生？師云：身心俱不生。云：者箇作麽生？師云：死漢！有僧見貓兒，問云：某甲唤作貓兒，未審和尚唤作什麽？師云：是你唤作貓兒。
因鎮州大王來訪師，侍者來報師云：大王來。師云：大王萬福。侍者云：未在，方到三門下。師云：又道大王來也。因上東司召文遠，文遠應諾。師云：東司上不可與你説佛法也。因在殿上過，乃唤侍者，侍者應諾。師云：好一殿功德。侍者無對。
師因到臨濟，方始洗脚，臨濟便問：如何是祖師西來意？師云：正值洗脚。臨濟乃近前側聆。師云：若會便會，若不會更莫啗啄作麽。臨濟拂袖去。師云：三十年行脚，今日爲人錯下注脚。
師因到天台國清寺見寒山、拾得。師云：久嚮寒山、拾得，到來祇見兩頭水牯牛。寒山、拾得便牛作鬭。師云：叱叱！寒山、拾得咬齒相看，師便歸堂。二人來堂内問師：適來因緣作麽生？師乃呵呵大笑。一日，二人問師：什麽處去來？師云：禮拜五百尊者來。二人云：五百頭水牯牛聻尊者。師云：爲什麽作五百頭水牯牛去？山云：蒼天，蒼天！師呵呵大笑。
師行脚時見二菴主，一人作丫角童。師問訊，二人殊不顧。來日早晨，丫角童將一鐺飯來放地上分作三分。菴主將席子近前坐，丫角童亦將席近前相對坐，亦不唤師。師乃亦將席子近前坐，丫童目顧於師。菴主云：莫言侵早起，更有夜行人。師云：何不教詔這行者？菴主云：他是人家男女。師云：洎合放過。丫童便起顧視。菴主云：多口作麽？丫童從此入山不見。
師因看經次，沙彌文遠入來。師乃將經側示之，沙彌乃出去。師隨後把住云：速道，速道！文遠云：阿彌陁佛，阿彌陁佛。師便歸方丈。因沙彌童行參，師向侍者道：教伊去！侍者向行者道：和尚教去。行者便珍重。師云：沙彌童行得入門，侍者在門外。
師行脚時到一尊宿院，纔入門相見，便云：有麽有麽？尊宿竪起拳頭。師云：水淺船難泊。便出去。又到一院，見尊宿便云：有麽有麽？尊宿竪起拳頭。師云：能縱能奪，能取能撮。禮拜便出去。
師一日拈數珠問新羅長老：彼中還有者箇也無？云：有。師云：何似者箇？云：不似者箇。師云：既有，爲什麽不似？無語。師自代云：不見道新羅大唐。問新到：什麽處來？云：南方來。師竪起指云：會麽？云：不會。師云：動止萬福，不會。
師行脚時，問大慈：般若以何爲體？慈云：般若以何爲體。師便呵呵大笑而出。大慈來日見師掃地次，問：般若以何爲體？師放下掃箒，呵呵大笑而去，大慈便歸方丈。師到百丈，百丈問：從什麽處來？云：南泉來。百丈云：南泉有何言句示人？師云：有時道：未得之人亦須峭然去。百丈叱之，師容愕然。百丈云：大好峭然。師便作舞而出。師到投子處，對坐齋，投子將蒸餅與師喫，師云：不喫。不久下糊餅，投子教沙彌度與師，師接得餅，却禮沙彌三拜。投子默然。
因僧寫師真呈師，師云：若似老僧，卽打殺我；若不似，卽燒却。師因與文遠行次，乃以手指一片地云：這裏好造一箇巡鋪子。文遠便去彼中立云：把將公驗來！師便打一摑。遠云：公驗分明過。
師問新到：近離甚處？云：臺山。師云：還見文殊也無？僧展手。師云：展手頗多，文殊難覩。云：祇守氣急殺人。師云：不覩雲中鴈，焉知沙塞寒？問：遠遠投師，請師一接。師云：孫臏門下，因什麽鑽龜。僧拂袖出去。師云：將爲當榮，折他雙足。
師與首座看石橋，乃問首座：是什麽人造？云：李膺造。師云：造時向什麽處下手？座無對。師云：尋常説石橋，問著下手處也不知。有新羅院主請師齋，師到門首問：此是什麽院？云：新羅院。師云：我與你隔海。問僧：什麽處來？云：雲居來。師云：雲居有什麽言句？云：有僧問：羚羊掛角時如何？雲居云：六六三十六。師云：雲居師兄猶在。僧却問：未審和尚尊意如何？師云：九九八十一。
有一婆子日晚入院來，師云：作什麽？婆云：寄宿。師云：者裏是什麽所在？婆呵呵大笑而去。師出外逢見一箇婆子提一箇籃子。師便問：什麽處去？云：偷趙州笋去。師云：忽見趙州又作麽生？婆子近前打一掌。
師因見院主送生飯，鵶子見便總飛去。師云：鵶子兒見你爲什麽却飛去？院主云：怕某甲。師云：是什麽語話？師代云：爲某甲有殺心在。師問僧：什麽處來？云：江西來。師云：趙州著在什麽處？僧無對。師從殿上過，見一僧禮拜，師打一棒。云：禮拜也是好事。師云：好事不如無。
師因參潼關，潼關問師云：你還知有潼關麽？師云：知有。潼關云：有公驗者卽得過，無公驗者不得過。師云：忽遇鑾駕來時如何？關云：也須檢點過。云：你要造反？
師到寶壽，寶壽見師來，遂乃背面而坐，師便展坐具。寶壽起立，師便出去。
師在南泉時，泉牽一頭水牯牛入僧堂内，巡堂而轉。首座乃向牛背上三拍，泉便休去。師後將一束草安首座面前，首座無對。有秀才見師，乃讚歎師云：和尚是古佛。師云：秀才是新如來。有僧問：如何是湼槃？師云：我耳重。僧再問，師云：我不害耳聾。乃有頌：騰騰大道者，對面湼槃門。但坐念無際，來年春又春。有僧問：生死二路，是同是别？師乃有頌：道人問生死，生死若爲論。雙林一池水，朗月耀乾坤。唤他句上識，此是弄精魂。欲會箇生死，顛人説夢春。
有僧問：諸佛有難，火焰裏藏身；和尚有難，向什麽處藏身？師乃有頌：渠説佛有難，我説渠有灾。但看我避難，何處有相隨。有無不是説，去來非去來。爲你説難法，對面識得來。
鷄鳴丑，愁見起來還漏逗。裙子褊衫箇也無，袈裟形相些些有。裩無腰，袴無口，頭上青灰三五斗。比望修行利濟人，誰知變作不唧溜。
平旦寅，荒村破院實難論。解齋粥米全無粒，空對閑窻與隙塵。唯雀噪，勿人親，獨坐時聞落葉頻。誰道出家憎愛斷，思量不覺淚沾巾。
日出卯，清淨却翻爲煩惱。有爲功德被塵幔，無限田地未曾掃。攢眉多，稱心少，尀耐東村黑黄老。供利不曾將得來，放驢喫我堂前草。
食時辰，煙火徒勞望四鄰。饅頭䭔子前年别，今日思量空嚥津。持念少，嗟歎頻，一百家中無善人。來者祇道覓茶喫，不得茶噇去又嗔。
禺中巳，削髮誰知到如此。無端被請作村僧，屈辱飢悽受欲死。胡張三，黑李四，恭敬不曾生些子。適來忽爾到門頭，唯道借茶兼借紙。
日南午，茶飯輪還無定度。行却南家到北家，果至北家不推註。苦沙鹽，大麥醋，蜀黍米飯虀萵苣。唯稱供養不等閑，和尚道心須堅固。
日昳未，者回不踐光陰地。曾聞一飽忘百飢，今日老僧身便是。不習禪，不論義，鋪箇破蓆日裏睡。想料上方兜率天，也無如此日炙背。
晡時申，也有燒香禮拜人。五箇老婆三箇癭，一雙面子黑皴皴。油麻茶，實是珍，金剛不用苦張筋。願我來年蠶麥熟，羅㬋羅兒與一文。
日入酉，除却荒涼更何守。雲水高流定委無，歷寺沙彌鎮常有。出格言，不到口，枉續牟尼子孫後。一條拄杖粗楋藜，不但登山兼打狗。
黄昏戌，獨坐一間空暗室。陽焰燈光永不逢，眼前純是金州漆。鐘不聞，虚度日，唯聞老鼠閙啾唧。憑何更得有心情，思量念箇波羅蜜。
人定亥，門前明月誰人愛。向裏唯愁卧去時，勿箇衣裳着甚蓋。劉維那，趙五戒，口頭説善甚奇怪。任你山僧囊罄空，問着都緣總不會。
半夜子，心境何曾得暫止。思量天下出家人，似我住持能有幾。土榻牀，破蘆䉬，老榆木枕全無被。尊像不燒安息香，灰裏唯聞牛糞氣。
本自圓成，何勞疊石。名邈雕鐫，與吾懸隔。若人借問，終不指畫。
趙州南，石橋北，觀音院裏有彌勒。祖師遺下一隻履，直至如今覓不得。
四大猶來造化功，有聲全貴裏頭空。莫怪不與凡夫説，祇爲宫商調不同。
奇異根苗帶雪鮮，不知何代别西天。淤泥深淺人不識，出水方知是白蓮。
碧溪之月，清鏡中頭。我師我化，天下趙州。
師離㴲水動王侯，心印光潛麈尾收。碧落霧霾松嶺月，滄溟浪覆濟人舟。一燈乍滅波旬喜，雙眼重昏道侣愁。縱是了然雲外客，每瞻瓶几淚還流。
佛日西傾祖印隳，珠沉丹沼月沉輝。影敷丈室爐烟慘，風起禪堂松韻微。隻履乍來留化跡，五天何處又逢歸。解空弟子絶悲喜，猶自潸然對雪幃。
師上堂，良久云：夫唱道之機，固難諧剖。若也一言相契，猶是多途，況復忉忉，有何所益？然且教乘之中，各有殊分，律爲戒學，經爲定學，論爲慧學。三藏五乘，五時八教，各有所歸。然一乘圓頓也大難明，直下明得，與衲僧天地懸殊。若向衲僧門下，句裏呈機，徒勞佇思，門庭敲磕，千差萬别。擬欲進步向前，過在尋他舌頭路布。從上來事合作麽生？向者裏道圓道頓，得麽？者邊那邊，得麽？莫錯會好。莫見與麽道，便向不圓不頓處卜度。者裏也須是箇人始得。莫將依師語、相似語、測度語，到處呈，中將爲自己見解，莫錯會。祇如今有什麽事，對衆決擇看！
時有州主何公禮拜，問曰：弟子請益。師云：目前無異草。有官問：佛法如水中月是不？師云：清波無透路。進云：和尚從何得？師云：再問復何來？進云：正與麽時如何？師云：重疊關山路。有官問：千子圍繞，何者爲的？師云：化下住持，已奉來問。問：今日開筵將何指教？師云：來風深辨。進云：莫祇者便是麽？師云：錯。問：從上古德，以心傳心。今日請師，將何施設？師云：有問有答。進云：與麽，則不虚施設也？師云：不問不答。問：凡有言句，皆是錯，如何是不錯？師云：當風一句，起自何來？進云：莫祇者便是也無？師云：莫錯。問：如何是啐啄之機？師云：響。進云：還應也無？師云：且緩緩。問：如何是學人的的事？師云：痛領一問。問：如何是教外别傳一句？師云：對衆問將來。師云：莫道今日瞞諸人好，抑不得已，向諸人前作一場狼藉，忽被明眼人見，成一場笑具，如今避不得也。且問汝諸人從來有什麽事？欠少什麽？向汝道無事，已是相埋没也。須到這箇田地始得。亦莫趁口亂問，自己心裏黑漫漫地，明朝後日大有事在。你若根思遲迴，且向古人建化門頭東覷西覷，看是什麽道理。你欲得會麽？都緣是你自家無量劫來妄想濃厚，一期聞人説著，便生疑心，問佛問法，問向上問向下，求覓解會，轉没交涉。擬心卽差，況復有言？莫是不擬心是麽？更有什麽事？珍重！
問：如何是雲門一曲？師云：臘月二十五。進云：唱者如何？師云：且緩緩。問：如何是祖師西來意？師云：日裏看山。問：如何是和尚家風？師云：久雨不晴。進云：如何是久雨不晴？師云：曬㫰著。問：如何是不帶朕？師云：天台普請，南嶽遊山。問：如何是向上一路？師云：九九八十一。問：如何是學人自己？師云：遊山翫水。進云：如何是和尚自己？師云：賴遇維那不在。問：如何是教主？師云：太無禮生。問：如何是一代時教？師云：對一説。問：如何是正法眼？師云：普。問：如何是端坐念實相？師云：河裏失錢河裏摝。問：如何是沙門行？師云：會不得。進云：爲什麽會不得？師云：祇守會不得。問：如何是尋常之用？師云：且那裏葛藤去。問：如何是教意？師云：你看什麽經？僧云：般若經。師云：一切智智清淨，還夢見未？僧云：一切智智清淨且置，如何是教意？師云：心不負人，面無慚色。放你三十棒。問：如何報得四恩三有去？師云：抱頭哭蒼天。問：如何是正法眼？師云：粥飯氣。問：如何是三昧？師云：到老僧一問，還我一句來。問：如何是諸佛出身處？師云：東山水上行。問：乞師指箇入路。師云：喫粥喫飯。
師示衆云：我事不獲已，向你諸人道直下無事，早是相埋没也。更欲蹋步向前，尋言逐句，求覓解會，千差萬别。廣設問難，贏得一場口滑，去道轉遠，有什麽歇時？祇此箇事若在言語上，三乘十二分教，豈是無言語？因什麽道教外别傳？若從學解機智，祇如十地聖人説法，如雲如雨，猶被訶責，見性如隔羅縠。以此故知一切有心，天地懸殊。雖然如是，若是得底人，道火何曾燒口，終日説事，未嘗挂著脣齒，未曾道著一字；終日著衣喫飯，未曾觸著一粒米，掛著一縷絲。雖然如此，猶是門庭之説，須是實得與麽始得。若約衲僧門下句裏呈機，徒勞佇思，直饒一句下承當得，猶是瞌睡漢。
時有僧問：如何是一句？師云：舉。問：如何是説時默？師云：清機歷掌。進云：如何是默時説？師云：嗄。進云：不默不説時如何？師將棒趁僧。問：如何是雲門劒？師云：祖。問：如何是諸佛出身處？師云：更請一問。問：如何是露地白牛？師云：覿機無改路。進云：放著什麽處？師云：再舉不逾塵。問：如何是塵塵三昧？師云：桶裏水，鉢裏飯。問：如何是一如體玄？師云：欠你一問。問：如何是玄中的？師云：𡎺。進云：如何卽是？師云：速退，速退！妨他别人問。問：如何是非思量處？師云：識情難測。問：鑿壁偷光時如何？師云：恰。問：一言道盡時如何？師云：裂破。進云：和尚作麽生下手拈掇？師云：拈取糞箕掃箒來！問：如何舉唱，卽得不負來機？師云：道什麽？進云：還可來意也無？師云：且緩緩。
師云：三乘十二分教横説竪説，天下老和尚縱横十字説，與我拈針鋒許説底道理來看！與麽道，早是死馬醫。雖然如是，有幾箇到此境界？不敢望你言中有響，句裏藏鋒。瞬目千差，風恬浪静，伏惟尚饗。問：如何是透法身句？師云：北斗裏藏身。問：如何是本來宗？師云：不問不答。問：如何是三界唯心，萬法唯識？師云：我今日不答話。進云：爲什麽不答話？師云：驢年會麽？問：如何是吹毛劒？師云：骼。又云：胔。問：如何是内外光？師云：向什麽處問？學云：如何明達？師云：忽然有人問，你作麽生道？進云：明達後如何？師云：明卽且置，還我達來？問：如何是切急一句？師云：吃。
問：如何是本來心？師云：舉起分明。問：如何是衲僧孔竅？師云：放過一著。進云：請師道。師云：對牛彈琴。問：如何是大乘修行？師云：一榼在手。問：如何是一切智智清淨？師云：僧堂入佛殿。問：如何是不掛脣吻一句？師云：合取狗口。問：如何是海印三昧？師云：你但禮拜問著，待我東行西行。問：如何轉動卽得，不落階級？師云：南斗七，北斗八。
上堂云：諸兄弟盡是諸方參尋知識，決擇生死，到處豈無老宿垂慈方便之辭。還有透不得底句麽？出來舉看！待老漢與汝大家商量。有麽有麽？時有僧出，擬伸問次，師云：去去，西天路迢迢十萬餘。便下座。
問：如何是當今施設？師云：道卽不難，鑒從何來？問：如何是不睡底眼？師云：不省。問：如何是不犯之令？師云：那箇師僧還見麽？問：如何是大人相？師乃擎拳。問：如何是學人急切處？師云：你怕我不知！問：如何是佛法大意？師云：一佛二菩薩。問：如何是雪嶺泥牛吼？師云：山河走。進云：如何是雲門木馬嘶？師云：天地黑。問：如何是兄弟添十字？師云：我共你説葛藤。問：如何是和尚爲人一句？師云：心不負人，面無慚色。速禮三拜。問：如何是天然之事？師云：蹋步向前作什麽？問：如何是教意？師云：吃嘹舌頭，更將一問來！問：如何是七縱八横？師云：放你一著。
上堂云：舉一則語，教汝直下承當，早是撒屎著你頭上也。直饒拈一毛頭，盡大地一時明得，也是剜肉作瘡。雖然如此，也須是實到者箇田地始得。若未，且不得掠虚。却須退步向自己脚跟下推尋，看是什麽道理。實無絲髮許與汝作解會、與汝作疑惑。況汝等且各各當人，有一段事，大用現前，更不煩汝一毫頭氣力，便與祖佛無别。自是汝諸人信根淺薄，惡業濃厚，突然起得，如許多頭角。擔鉢囊千鄉萬里受屈作麽？且汝諸人有什麽不足處？大丈夫漢阿誰無分？獨自承當，尚猶不著，便不可受人欺瞞，取人處分。纔見老和尚開口，便好把特石驀口塞。便是屎上青蠅相似，鬭咂將去，三箇五箇聚頭商量。苦屈！兄弟，古人一期爲汝諸人，不奈何，所以垂一言半句，通你入路。知是般事，拈放一邊，自著些子筋骨，豈不是有少許相親處！快與，快與！時不待人，出息不保入息，更有什麽身心閑别處用！切須在意。珍重！
上堂良久云：觸目不會道，運足焉知路？僧問：如何是觸目菩提？師云：與我拈却佛殿。問：如何是最初一句？師云：九九八十一。僧便禮拜。師云：近前來！僧便近前，師便打。
問：如何是實學底事？師云：大好消息。進云：畢竟是誰家之子？師云：臘月二十五。問：承教有言一切智智清淨時如何？師便唾之。進云：古人方便又作麽生？師云：來，來！截却汝脚跟，换却汝髑髏。鉢盂裏拈却匙筯，拈却鼻孔來。進云：甚處有許多般？師云：者掠虚漢！便打。問：如何是禪？師云：是。進云：如何是道？師云：得。問：如何是一切法皆是佛法？師云：三家村裏老婆盈衢溢路，會麽？學云：不會。師云：非但汝不會，大有人不會在。問：學人簇簇地商量箇什麽？師云：大衆久立。
上堂云：盡乾坤一時將來，著你眼睫上，你諸人聞與麽道，不敢望。汝出來性躁，打老僧一摑。且緩緩子細看，是有是無？是箇甚麽道理？直饒你向這裏明得。苦遇衲僧門下，好椎脚折；若是箇人，聞道什麽處有老宿出世，便好驀面唾汙我耳目。汝若不是箇手脚，纔聞人舉，便承當得，早落第二機也。汝不看他德山和尚纔見僧入門，拽拄杖便趁。睦州和尚見僧來，便云：現成公案，放你三十棒。自餘之輩，合作麽生？若是一般掠虚漢，食人膿唾，記得一堆一擔搕𢶍，到處馳騁，驢脣馬嘴，誇我解問十轉五轉話，饒你從朝問至夜，答到夜。論劫還夢見麽？什麽處是與人著力處？似這般底有人，屈衲僧齋，也道得飯喫，有什麽共語處？他日閻羅王面前不取你口解説。諸兄弟，若是得底人，他家依衆遣日；若未得，切莫掠虚。不得容易過時，大須子細。古人大有葛藤相爲處。祇如雪峰和尚道：盡大地是你。夾山和尚道：百草頭上薦取老僧，鬧市裏識取天子。洛浦和尚云：一塵纔起，大地全收。一毛頭，師子全身總是。你把取翻覆思量看！日久歲深，自然有箇入路。此箇事無你替代處，莫非各在當人分上。老和尚出世，祇爲你作箇證明。你若有箇入路，少許來由，亦昧汝不得；若實未得，方便撥你卽不可。兄弟，一等是蹋破草鞋行脚，抛却師長父母，直須著些子眼睛始得。若未有箇入頭處，遇著本色咬豬狗于脚，不惜性命，入泥入水相爲。有可咬嚼，眨上眉毛，高掛鉢囊，十年二十年辦取，出頭莫愁不成辦。直是今生未得，來生亦不失却人身。向此門中亦乃省力。不虚辜負平生，亦不辜負施主、師長、父母。直須在意，莫空過時。遊州獵縣，横擔拄杖，一千里二千里走。這邊經冬，那邊過夏，好山好水，堪取性多齋供，易得衣鉢。苦屈，苦屈！圖他一斗米，失却半年糧。如此行脚，有什麽利益信心？檀越一把菜一粒米，怎麽生消得？直須自看，無人替代。時不待人，一日眼光落地，前頭將何抵擬？莫一似落湯螃蠏，手脚忙亂。無你掠虚説大話處，莫將等閑空過時光。一失人身，萬劫不復。不是小事，莫據目前。俗子尚云：朝聞道，夕死可矣。況我沙門合履踐何事！大須努力，珍重！
問：如何是諸佛出身處？師云：佛前裝香，佛後合掌。問：十二時中，如何得不被諸境惑去？師云：三門頭合掌。問：四面森森，如何是靈樹？師云：風鳴雨息。進云：如何是靈樹枝條？師云：曬㫰皮草。問：如何是觸目菩提？師云：拈却露柱。學云：露柱豈干他事？師云：驢年會麽？問：醍醐上味，爲什麽翻成毒藥？師云：𡎺。問：如何是活？師云：心不負人。學云：如何是殺？師云：三日後不得唱衣。學云：不殺不活時如何？師以拄杖趁出。問：學人與麽來，請師實説。師云：知。問：金剛爲什麽倒地？師云：不著力。問：殺父殺母，佛前懺悔；殺佛殺祖，向什麽處懺悔？師云：露。問：不起一念，還有過也無？師云：須彌山。問：如何是和尚家風？師云：有讀書人來報。問：學人有疑，請師不責，從上宗乘事作麽生？師云：三拜不虚。問：生死到來，如何排遣？師云：在什麽處？問：如來唯一説，無二説，如何是如來説？師云：那箇師僧何不問？問：闇中如何辨主？師云：務原是什麽人坐？問：學人實問，請師實答。師云：你作麽生辨？進云：正當與麽時如何？師云：的。問：從上古德，以何爲的？師云：看取舌頭。
上堂云：諸和尚子莫妄想，天是天，地是地，山是山，水是水，僧是僧，俗是俗。良久云：與我拈案山來看！便有僧問：學人見山是山，見水是水時如何？師云：三門爲什麽從這裏過？進云：與麽則不妄想去也。師云：還我話頭來！
上堂良久云：還有人道得麽？道得底出來！衆無語。師拈拄杖云：適來是箇小屎坑，如今是箇大屎坑。下座。
問：萬法歸一。一卽不問，如何是萬法？師云：你來這裏説葛藤瞞我。問：聖僧爲什麽被大蟲咬？師云：與天下人作榜樣。問：十二時中如何用心，卽得不負於上來？師云：省力。進云：省力事如何？師云：省取前話。問：萬機不到處，如何知有？師云：該得麽！進云：日用事如何？師云：一箭到新羅，大漢國裏説葛藤。問：學人擬伸一問，還許也無？師云：佛不奪衆生所願。問：如何舉唱，卽得不負來機？師云：痛領一問。問：千聖功圓冥然時，如何擊琢？師云：句裏明人。問：三界中何物勝於佛？師云：通你一問。問：摘葉尋枝卽不問，如何是直截根源？師云：速禮三拜。問：己事未明，如何指示？師云：不避來機，還當得麽？問：盡其機來，師還接也無？師云：一問不錯。學云：一問且置，師還接不？師云：細看前話。問：毗盧向上卽不問，虚空請師留些子。師云：把却汝咽喉，你作麽生道？問：如何是學人自己？師云：一扠一劄。進云：莫便是不？師云：蘇嚕蘇嚕。
上堂云：今日與諸人舉一則語，大衆聳聽。良久有僧出禮拜，擬伸問次，師以拄杖趁云：似這般滅胡種，長連牀上納飯阿師，堪什麽共語處？這般打野榸漢！以拄杖一時趁下。
問：大衆雲集，合談何事？師云：向下文長，付在來日。進云：便與麽去時如何？師云：墮。進云：什麽處是墮？師云：長連牀上飽喫飯了，脱空妄語。問：靈山一會，何似今日？師云：言中有響。學云：當今事作麽生？師云：不煩再問。問：以字不成，八字不是，未審是什麽字？師云：九九八十一。進云：學人不會，請師指示。師云：我又辜你什麽處？問：從上古德，得箇什麽便稱尊貴？師云：愛問不愛答。進云：與麽則不假和尚舌頭嚼去也。師云：熨斗煎茶，銚不同。問：和尚爲人語話，還有未道著底句也無？師云：説不及。進云：爲什麽如此？師云：祇爲如此。問：大拍盲底人來，師還接也無？師放身倒。問：如何是雲門山？師云：庚峰定穴。問：牙齒敲磕皆落名言，如何得不落古人蹤？師云：通機自辨。問：如何是和尚家風？師云：皮枯骨瘦。問：如何是道？師云：七顛八倒。進云：爲什麽如此？師云：一不得向，二不得開。問：暗室得明時如何？師云：朗州此去多少？
上堂云：一言纔舉，千差同轍。該括微塵，猶是化門之説。若是衲僧，合作麽生？若將祖意佛意這裏商量，曹溪一路平沉，還有人道得麽？道得底出來！時有僧問：如何是超佛越祖之談？師云：餬餅。進云：這箇有什麽交涉？師云：灼然。有什麽交涉！師乃云：你勿可作了，見人道著祖師意，便問超佛越祖之談。你且唤什麽作佛，唤什麽作祖？卽説超佛越祖之談，便問箇出三界。你把將三界來，有什麽見聞覺知隔礙著你？有甚聲色法與汝可了？了箇什麽椀？以那箇爲差殊之見？他古聖勿奈你何。横身爲物，道箇舉體全真，物物覿體不可得。我向汝道，直下無事，早是相埋没了也。你若實未得箇入頭處，且中獨自參詳。除却著衣喫飯，屙屎送尿，更有什麽事？無端起得如許多般妄想作什麽？更有一般底如等閑相似。聚頭舉得箇古人話，識性記持，妄想卜度，道我會佛法了也。祇管説葛藤，取性過日，更嫌不稱意。千鄉萬里抛却父母師資，作這去就，這箇打野榸漢，有什麽死急行脚去？以拄杖便趁下。
問：父母不聽，不得出家，如何得出家？師云：淺。進云：學人不會。師云：深。問：從上來事，請師提綱。師云：朝看東南，暮看西北。進云：便與麽會時如何？師云：東家點燈，西家暗坐。問：當今一句請師道。師云：放你一線道，還我一句來。問：不涉廉纖，請師道。師云：一怕汝不問，二怕汝不舉，三到老僧勃跳，四到你退後。速道，速道！僧便禮拜，師便打。問：萬機喪盡時如何？師云：與我拈佛殿來，與汝商量。進云：豈干他事？師咄云：這掠虚漢！問：目前蕩盡時如何？師云：熱發作麽？其僧禮拜而退。師云：且來，且來！僧近前，師便棒，云：這掠虚漢諕我。問：如何是法王主？師云：叉手著。問：盲龜值浮木孔時如何？師云：老僧叉手去也。
上堂云：故知時運澆漓，代干像季。近日師僧北去，言禮文殊；南去，謂遊衡嶽。與麽行脚，名字比丘，虚消信施，苦哉，苦哉！問著黑漆相似，祇管取性過日。設有三箇兩箇狂學多聞，記持話路，到處覓相似語句，印可老宿，輕忽上流，作薄福業，他日閻羅王釘釘之時，莫道無人向汝道。若是初心後學，直須擺動精神，莫空記説，多虚不如少實，向後祇是自賺。有什麽事，近前！
問：學人正在迷途，請師一接。師云：道什麽？問：如何是教意？師云：答猶未了。進云：和尚什麽處答？師云：將謂汝靈利。問：如何是衲僧正眼？師云：那箇師僧近前來！其僧近前，師咄云：去！問：如何會得和尚一句？師云：臘月二十五。問：教中卽不問，如何是宗門中事？師云：既有來問，速禮三拜。問：絶消息處如何履踐？師云：三十年後。進云：祇今如何？師云：莫亂統。問：性源還有語也無？師云：莫問。問：佛病祖病將何醫？師云：審卽諧。進云：將何醫？師云：幸有力。問：百步穿楊，請師指的。師云：答這話去也。問：言詮不及處，如何體會？師云：對衆快禮三拜。問：竛竮之子，如何進步？師云：目前不辨。進云：豈無尊貴？師云：不較多。進云：作麽生？師云：作麽生。問：凡有言説，皆是葛藤，如何是不葛藤？師云：大有人見汝問。問：急急相投，請師指教。師云：作麽生道？進云：不會，請師道。師云：作麽？
上堂云：大衆，汝等還有鄆州針麽，若有，試將來看。有麽有麽？衆無對。師云：若無，散披衣裳去也。便下座。
上堂，大衆集定，乃以拄杖指云：乾坤、大地、微塵、諸佛，總在裏許，争佛法、覓勝負，還有人諫得麽？若無人諫得，待老僧與汝諫看。時有僧云：請和尚諫。師云：這野狐精。問：盡大地人來，師如何接？師云：提綱有路。進云：莫祇這便是指示不？師云：合取狗口。問：時中不明，如何得不落緣塵去？師云：閉門哭蒼天。問：十二時中，如何體悉？師云：不難辨。進云：還有學人入頭處也無？師云：細看前話。問：靈山一會，迦葉親聞，未審聞箇什麽句？師云：不避來鋒，速道，速道！進云：是什麽句？師云：掣電之機，徒勞佇思。問：千聖不傳，古今不歷，如何是和尚接人一句？師云：觸忤老兄得麽？進云：如何是接人一句？師云：作麽？問：有何逕要，令學人心息？師云：放你三十棒。問：目前坦然時如何？師云：海水在汝頭上。進云：還著得也無？師云：向這裏脱空妄語。問：施主設齋，將何報答？師云：量才補職。進云：不會。師云：不會卽喫飯。問：如何是向上事？師云：截却汝肚腸，换却匙筯，拈將鉢盂來看！僧無對。師云：這掠虚漢！問：如何是佛法大意？師云：來鋒有路。問：如何是學人轉身處？師云：利。問：一口吞盡時如何？師云：我在汝肚裏。進云：和尚爲什麽在學人肚裏？師云：還我話頭來！
上堂良久云：祇這箇帶累殺人。便下座。
上堂云：道卽道了也。時有僧出禮拜，欲伸問次，師拈拄杖便打，云：識什麽好惡，這一般打野榸漢，總似這箇僧，争消得施主信施？惡業衆生，總在這裏，覓什麽乾屎橛咬？以拄杖一時趁下。
問：牛頭未見四祖時如何？師云：家家觀世音。進云：見後如何？師云：火裏蝍蟟吞大蟲。問：如何是禪？師云：拈却一字得麽？問：扶桑柯畔，日輪未出時如何？師云：知。問：背楚投吴時如何？師云：面南看北斗。問：六國未寧時如何？師云：千里何明？進云：争奈不明何？師云：賴遇適來道了。問：如何是本源？師云：受什麽人供養？問：如何是直截一路？師云：主山後。進云：謝師指示。師曰：合取皮袋。問：曹溪的旨，請師垂示。師云：三十年後。問：密室玄宫時如何？師云：倒。進云：宫中事作麽生？師云：重。問：萬機吐不出時如何？師云：大衆不匿。進云：猶是學人疑處在。師云：語覆前機去。問：要急相應，唯言不二時如何？師云：對衆舉，大衆可不知。進云：如何承當？師云：驢年。問：一生積惡者不知善，一生積善者不知惡。此意如何？師云：燭。問：遠遠投師，師意如何？師云：七九六十三。進云：學人近離衡州。師喝云：是你草鞋跟斷。僧云：珍重。師喝云：静處薩婆訶。問：如何是學人自己？師云：一佛二菩薩。
上堂云：汝等諸人皆是河南海北來，各各盡有生緣所在，還自知得麽？試出來舉看！老漢與汝證明，有麽有麽？汝若不知，老漢瞞汝去也。汝欲得識麽？生緣若在向北，北有趙州和尚五臺文殊總在這裏。生緣若在向南，南有雪峯卧龍西院鼓山總在這裏。汝欲得識麽？向這裏識取，若不見，莫掠虚。見麽見麽？若不見，且看老漢騎佛殿出去也。珍重！問：六國未寧時如何？師云：雲擎雨色。問：上無攀仰，下無己躬時如何？師云：藏身一句作麽生道？僧便禮拜。師云：放過一著，置將一問來！僧無語。師云：這死蝦蟇！問：如何是色卽是空？師云：拄杖敲汝鼻孔。問：如何是和尚非時爲人一句？師云：早朝牽犂，晚間拽杷。問：三乘五性卽不問，如何是衲僧門下事？師云：日勢稍晚，速禮三拜。問：久值爲什麽不識？師云：測。問：如何是心？師云：心。進云：不會。師云：不會。進云：究竟如何？師咄云：静處東行西行。問：三界唯心，萬法唯識時如何？師云：舌根裏藏身。進云：藏身後如何？師云：蘇嚕蘇嚕。問：如何是途中受用？師云：七九六十三。進云：如何是世諦流布？師云：江西湖南新羅渤海。問：密室不通風時如何？師云：響露鳴風。進云：如何是密室中人？師云：再陳難辨。問：直與麽來時如何？師云：照從何立？進云：不去不來時如何？師云：前語道什麽？問：進向無門時如何？師云：三千八百。
上堂云：放你横説豎説，從朝至暮，無人塞你口。不放你説，又作麽生？
上堂，大衆集，良久，驀拈拄杖云：看看！北鬱單越人，見汝般柴不易，在中庭裏相撲供養你，更爲你念般若經云：一切智智清淨，無二無二分，無别無斷故。僧便問：如何是一切智智清淨？師云：西天斬頭截臂，這裏自領出去。問：掛錫幽巖時如何？師云：在什麽處？問：如何是深中淺？師云：山河大地。進云：如何是淺中深？師云：大地山河。進云：如何是深？師云：朝到西天，暮歸唐土。問：迦葉入定時如何？師云：匿得麽？進云：還見十方不？師云：好手透不出。問：真如湛寂，妙絶無門時如何？師云：自機迴照。進云：祇這裏如何？師云：莫錯。問：千般方便，誘引歸源，未審源中事如何？師云：有問有答，速道將來！僧應諾。師云：迢遥也。問：如何是雲門劒？師云：揭。進云：用者如何？師云：蘇嚕蘇嚕。問：如何是祖師西來意？師云：没卽道。進云：不會。師云：壯一問。問：能詮表裏時如何？師云：風不入。進云：表裏事如何？師云：錯。問：萬機俱罷時如何？師云：塚上生芝草。問：觀身無己，觀外亦然時如何？師云：熱發作麽？進云：與麽則冰消瓦解去也。師便打。問：龍門有意，進水無能時如何？師云：來機卽易，再舉還難。進云：正與麽時如何？師云：快。
上堂云：我看汝諸人二三機中，尚不能構得，空披衲衣何益？你還會麽？我爲汝注破。久後到諸方，若見老宿舉一指豎一拂子云：是禪是道？拽拄杖打破頭便行。若不如此，盡落天魔眷屬，壞滅吾宗。汝若實不會，且向葛藤社裏看。我尋常向汝道：微塵刹土中，三世諸佛，西天二十八祖，唐土六祖，盡在拄杖頭説法，神通變現，聲應十方。你還會麽？若不會，且莫掠虚。雖然如此，且諦當實見，也未直饒到此田地，也未夢見衲僧沙彌在。三家村裏，不逢一人。師驀拈拄杖劃地一下云：總在這裏。又劃一下云：總在這裏出去也。珍重！
問：古人面壁意旨如何？師云：念七。又云：定。問：百不會底人來，師如何接？師云：話墮也。進云：什麽處是話墮？師云：七棒對十三。問：承古有言，了卽業障本來空，未了還須償宿債。未審二祖是了未了？師云：確。問：從上古德相傳何事？師云：速禮三拜。問：如何是雲門一路？師云：親。進云：如何卽是？師云：顛言倒語作麽！問：承古有言，擬心卽差。如何得不差？師云：洪機歷掌。進云：後人再問，作麽生？師云：遲風難改。問：三身中阿那身説法？師云：要。問：如何是釋迦身？師云：乾屎橛。問：請師提綱宗門。師云：南有雪峯，北有趙州。問：大徹底人，見一切法是空不？師云：蘇嚕蘇嚕。問：終日切切，不得箇入路，乞師指箇入路？師云：當機有路。問：如何是超佛越祖之談？師云：蒲州麻黄，益州附子。問：如何是教意？師云：撩起來作麽生道？進云：便請師道。師云：對牛彈琴。問：玄機一路，如何體會？師云：三十年後。問：槨示雙趺當表何事？師云：言。進云：未審師意如何？師云：緊峭草鞋。問：不是玄機，亦非目擊時如何？師云：倒一説。問：劫火洞然時如何？師云：更夢見什麽？
上堂云：天親菩薩無端變作一條槪栗拄杖。乃劃地一下云：塵沙諸佛，盡在這裏説葛藤去。便下座。
上堂云：我共汝平展遇人識人，與麽老婆説話，尚自不會，每日飽飯喫了，上來下去，覓什麽椀？這野狐隊仗，向這裏作什麽？以拄杖一時趁下。
問：初秋夏末前程忽有人問，如何祇對？師云：大衆退後。進云：過在什麽處？師云：還我九十日飯錢來。問：學人近到法席，未審家風事如何？師云：不歷一問，作麽生道？問：十方國土中，唯有一乘法。如何是一乘法？師云：何不别問？進云：謝師指示。師便喝。問：承古有言，一塵徧含一切塵。如何是一塵？師云：乞嘹舌頭，更將一問來！問：學人不問，師還答也無？師云：將汝口掛壁上不得。問：一切尋常時如何？師云：雖然屎臭氣熏我，我且問你：晝行三千，夜行八百，你鉢盂裏什麽處著？僧無對。師云：脱空妄語漢。問：如何是教眼？師云：速禮三拜。問：承古有言，牛頭横説豎説，不知有向上關棙子。如何是向上關棙子？師云：東山西嶺青。問：如何是露地白牛？師云：歸依佛，歸依法，歸依僧。進云：白牛何在？師咄之。問：樹凋葉落時如何？師云：體露金風。問：如何是布袋裏真珠？師云：説得麽？問：如何是祖宗的子？師云：言中有響。
上堂云：夫學般若菩薩，須識得衆生病，卽識得學般若菩薩病，還有人揀得麽？出來對衆揀看！衆無語。乃云：若揀不得，莫妨我東行西行。
上堂云：我今日共汝説葛藤，屎灰尿火，泥豬疥狗，不識好惡，屎坑裏作活計。所以道，盡乾坤大地，三乘十二分教，三世諸佛，天下老師言教，一時向汝眼睫上會取去。饒汝便向這裏一時明得，亦是不著便漢。無端跳入屎坑，可中於我衲僧門下過，打脚折。時有三僧出，一時禮拜。師云：一狀領過。問：如何得速超三界去？師云：如何得速超三界去？進云：是。師云：是卽休。問：終日忙忙時如何？師云：覿機無響路。進云：作麽生？師云：説不得。問：一擺淨盡時如何？師云：争奈老僧何？進云：此是和尚分上。師云：這掠虚漢。問：如何是道？師云：透出一字。進云：透出後如何？師云：千里同風。問：古人道，知有極則事。如何是極則事？師云：争奈在老僧手裏何？進云：某甲問極則事。師便棒云：吽吽，正當撥破，便道請益。這般底，到處但知亂統。近前來，我問你，尋常在長連牀上商量：向上向下，超佛越祖。你道水牯牛還有超佛越祖的道理麽？僧云：適來已有人問了也。師云：這箇是長連牀上學得底，不要有便言有，無便言無。僧云：若有，更披毛戴角作麽？師云：將知你祇是學語之流。又云：來，來！我更問你，諸人横擔拄杖，道我參禪學道，便覓箇超佛越祖底道理。我且問你，十二時中，行住坐卧、屙屎送尿，至於茆坑裏蟲子、市肆賣買羊肉案頭，還有超佛越祖底道理麽？道得底，出來！若無，莫妨我東行西行。便下座。
師見僧入來，便云：瓦解冰消。僧云：學人有什麽過？師云：七棒對十三。問：如何是西來意？師云：長連牀上有粥有飯。問：承古有言，道無横徑，立者皆危。如何是道？師云：普請看。問：如何是三乘教外一句？師云：闍黎一問，老僧勃跳三千里。進云：謝師指示。師云：住住，你道老僧話作麽生？僧無對。師云：三十年後，來與汝三十棒。問：大衆雲集，合談何事？師云：諕汝屋裏老爺。問：曹谿一句，闔國知聞。未審雲門一句，什麽人得聞？師云：闍黎不聞。進云：學人親近得不？師云：子細踟蹰看。
上堂云：如來明星現時成道。有僧問：如何是明星現時成道？師云：近前來，近前來！僧近前，師以拄杖打趁。
上堂，有僧出禮拜，云：請師答話。師召大衆，大衆舉頭，師便下座。
上堂良久，有僧出禮拜。師云：太遲生。僧應諾，師云：這漆桶。
上堂云：有解問話者，置將一問來！僧出禮拜，云：請師鑒。師云：抛釣釣鯤鯨，釣得箇蝦蟇。僧云：和尚莫錯。師云：朝走三千，暮走八百，作麽生？僧無語，師便打。
上堂，僧問：如何是本源？師拈起拄杖云：若是提起，卽向上去也。僧又問：如何是本源？師云：南贍部洲，北鬱單越。問：普賢爲什麽騎象？文殊爲什麽騎師子？師云：我也無象，也無師子，且騎佛殿出三門去也。問：如何是教意？師云：山河大地。又云：正好辨猶是曲説教意，若約提綱，卽未在。問：一切智通無障礙時如何？師云：掃地潑水相公來。問：隨流認得性時如何？師云：東堂月朗西堂闇。問：如何是三乘教外别傳底事？師云：你若不問，我卽不答；你若問，我卽朝到西天，暮歸唐土。僧云：乞師指示。師云：一不成二不是。問：如何是祖師西來意？師云：青天白日，寱語作麽？問：如何是佛法大意？師云：日裏麒麟看北斗。問：學人到這裏爲什麽道不得？師云：野狐窟裏坐。問：不落古今，是何曲調？師拽拄杖便下座。
問：如何是佛法大意？師云：面南看北斗。問：古人斬蛇，意旨如何？師便打。問：如何是和尚家風？師云：闍黎受戒太早。問：如何是賓中主？師云：騎一問。進云：如何是主中主？師云：叉手著。進云：賓主相去多少？師云：如眼如目。進云：合談何事？師云：三九二十七。問：自到和尚法席，不會，乞師指示。師云：截却你頭得麽？問：乞師指示，令學人頓息昏迷。師云：襄州米作麽價？問：二尊相見時如何？師云：不是偶然。
上堂云：天帝釋與釋迦老子在中庭裏相争佛法，甚閙。便下座。
問：如何是曹溪的的意？師云：老僧愛瞋不愛喜。進云：爲什麽如此？師云：路逢劒客須呈劒，不是詩人不獻詩。問：二尊相見，共談何事？師云：不決卽道。問：人天交接，其意如何？師云：對衆呈機。
上堂云：和尚子且須明取衲僧鼻孔，且作麽生是衲僧鼻孔？乃云：摩訶般若波羅蜜。今日大普請。便下座。
問：如何是西來意？師云：山河大地。進云：向上更有事也無？師云：有。進云：如何是向上事？師云：釋迦老子在西天，文殊菩薩居東土。問：父母俱喪時如何？師云：俱喪且置，那箇是你父母？僧云：苦痛深。師云：灼然，灼然。問：如何是大施主？師云：對機不辨。問：徹底冥濛底人來，師如何拯濟？師云：兩重公案，一狀領過。問：説教當爲何人？師云：近前來，高聲問！僧近前問，師便打。問：和尚年多少？師云：七九六十八。進云：爲什麽七九六十八？師云：我爲你減却五年。
上堂云：和尚子，直饒你道有什麽事，猶是頭上安頭，雪上加霜，棺木裏眨眼，灸瘢上更著艾爝。這箇是一場狼藉不少也，你合作麽生？各自覓箇託生處好，莫空遊州獵縣。祇欲揑搦閑言語，待老和尚口動，便問禪問道，向上向下，如何若何，大卷抄將去，𡎺向皮袋裏卜度。到處火爐邊，三箇五箇聚頭舉口，喃喃地，便道這箇是公才語，這箇是就處打出語，這箇是事上道底語，這箇是體語。體汝屋裏老爺老孃。喫却飯了，祇管説夢，便道我會佛法了也。將知與麽行脚，驢年得休歇麽？更有一般底，纔聞説箇休歇處，便向陰界裏閉目合眼，老鼠孔裏作活計，黑山下坐，鬼趣裏體當，便道我得箇入路也。還夢見麽？這般底打殺萬箇，有什麽罪過？唤作打底，不遇作家，至竟祇是箇掠虚漢。你若實有箇見處，拈將來共汝商量，莫空過。不識好惡，𧩪𧩪詷詷地聚頭説葛藤，莫教老僧見，捉來勘，不相當，槌折腰，莫言不道。汝皮下還有血麽？到處自欲受屈作麽？這滅胡種，盡是野狐羣隊，總在這裏作麽？以拄杖一時趁下。
問：十方薄伽梵，一路湼槃門。如何是一路湼槃門？師云：我道不得。進云：和尚爲什麽道不得？師云：是你舉話卽得。問：如何是法説？師云：大衆久立，速禮三拜。進云：如何是隨意説？師云：晨時有粥，齋時有飯。如何是隨宜説？師云：三德六味，施佛及僧。如何是方便説？師云：是汝鼻孔重三斤半。如何是大悲説？師云：歸依佛法僧。問：生死根源卽不問，如何是目前三昧？師云：吃嘹舌頭三千里。進云：今日得遇和尚也。師云：放你三十棒。問：乞師指示。師云：上大人，丘乙己。進云：學人不會。師云：化三千，七十士。問：不離三德六味，還有佛法也無？師云：祇怕你不問。進云：請師道。師云：三德六味，施佛及僧。
上堂云：眼睫横亘十方，眉毛上透乾坤，下透黄泉，須彌山塞却汝咽喉。還有會處麽？若會得，拽取占波國共新羅國鬭額。
上堂云：江西卽説君臣父子，湖南卽説他不與麽。我此間卽不如此。良久云：汝還見壁麽？
上堂云：去去！遞相鈍置，有什麽了時？却問衆云：我與麽道，還有過麽？問：如何是祖師西來意？師云：一不得問。進云：諾。師咄云：話也不領。問：今日供養羅漢，羅漢還來也無？師云：汝若不問，我卽不道。進云：請師道。師云：三門頭合掌，佛殿裏裝香。問：如何是衲僧本分事？師云：南有雪峰，北有趙州。進云：請和尚不繁辭。師云：不得失却問。學云：諾。師便打。問：承古有言，會卽事同一家，不會卽離牙擘齒。如何得事同一家？師云：亂走作麽？
上堂云：從上來，且是箇什麽事？如今抑不得已，且向汝諸人道，盡大地有什麽物與汝爲對爲緣？若有針鋒與汝爲隔爲礙，與我拈將來。唤什麽作佛作祖？唤什麽作山河大地日月星辰？將什麽爲四大五藴？我與麽道，唤作三家村裏老婆説話。忽然遇著本色行脚漢，聞與麽道，把脚拽向階下，有什麽罪過？雖然如此，據箇什麽道理便與麽？莫趁口快向這裏亂道，須是箇漢始得。忽然被老漢脚跟下尋著，勿去處，打脚折，有什麽罪過？既與麽，如今還有問宗乘中話麽？待老漢答一轉了，東行西行。有僧擬問次，師以拄杖劈口打，便下座。問：師子嚬呻時如何？師云：嚬呻且置，試哮吼看。僧應諾。師云：這箇是老鼠啼。
上堂云：我有一句語，不敢望你會，還有人舉得麽？良久云：將謂胡鬚赤，更有赤鬚胡。便下座。
上堂云：不得已，且作死馬醫，向汝道是箇什麽，是東是西，是南是北，是有是無，是見是聞，是向上是向下，是與麽，是不與麽？這箇唤作三家村裏老婆説話。是你有幾箇到此境界？相當卽相當；不相當，静處薩婆訶。便下座。
上堂云：諸方老和尚道：須知有聲色外一段事。似這箇語話，誑諕人家男女。三間法堂裏獨自妄想，未曾夢見我本師宗旨在。作麽生消得他信施？臘月三十日，箇箇須償他始得。任汝勃跳去，是你諸人各自努力，珍重！問：目前無一法，還免得生死不？師云：你驢年未免得在。問：如何是道？師云：去。進云：學人不會，乞師道。師云：闍黎公驗分明，何在重判？問：維摩一默，還同説也無？師云：痛領一問。進云：與麽則同説也。師云：適來道什麽？問：如何是清淨法身？師云：花藥欄。進云：便與麽會時如何？師云：金毛師子。
上堂，因聞鐘鳴，乃云：世界與麽廣闊，爲什麽鐘聲披七條？
上堂云：不可雪上加霜去也。珍重！便下座。
上堂云：諸方老秃奴，曲木禪牀上坐地，求名求利，問佛答佛，問祖答祖，屙屎送尿也。三家村裏老婆傳口令相似，識箇什麽好惡？總似這般底，水也難消。
上堂云：人人自有光明在，看時不見暗昏昏。便下座。
師入京。在受春殿，聖上問：如何是禪？師云：皇帝有敕臣僧對。師在文德殿赴齋，有鞠常侍問：靈樹果子熟也未？師云：什麽年中得信道生？
上堂云：你諸人無端走來這裏覓什麽？老僧祇解喫飯屙屎，别解作什麽？你諸方行脚參禪問道，我且問你諸方，參得底事作麽生？試舉看！又云：中間諕汝屋裏老爺得麽？向老漢𦜇臋後，覓得些子㖒唾嚼，將爲自己，便道我解禪解道，饒你念得一大藏教，擬作麽生去？古人事不得已，見你亂走，向汝道菩提湼槃，是埋没你，是釘橛繫却你。又見你不會，向汝道非菩提湼槃，知是般事，早是不著便也。又更覓他注解，這般底滅胡種族，從上來總似這般，何處到今日？我向前行脚時，有一般人與我注解，他是不惡心，被我一日覷見，是一場笑具。是我三五年不死，這般滅胡種底，一斧打折脚。如今諸方大有出世紐揑你，何不去彼中？在這裏覓什麽乾屎橛？師便下地，以拄杖一時打趁下去。
問：如何是萬法一決？師云：莫教失却問。問：死中得活時如何？師云：朝行三千，夜行八百。問：大衆雲集，合談何事？師云：今日放下，令行去也。僧禮拜，師便打。問：如何是學人自己？師云：怕我不知。問：如何是透法身句？師云：海晏河清。道士問：視聽無聲無形，老君説了也。雲門一句，請師指示。師云：迢然西天路。士無語。師擬下座，士云：再請師舉揚宗旨。師云：道得底出來！衆無對。師云：與麽則辜負請主去也。便下座。
上堂，大衆集定，師乃拈起拄杖云：不得已，且向這裏會取。看看！三門在露柱上。便下座。
夜半子，愚夫説相似。鷄鳴丑，癡人捧龜首。平旦寅，曉何人。日出卯，韓情枯骨咬。食時辰，歷歷明機是誤真。禺中巳，去來南北子。日南午，認向途中苦。日昳未，夏逢説寒氣。晡時申，張三李四會言真。日入酉，恒機何得守。黄昏戌，看見時光誰受屈。人定亥，直得分明沉苦海。
雲門聳剔白雲低，水急遊魚不敢棲。入户已知來見解，何勞更舉轢中泥。
藥病相治學路醫，扶籬摸壁小兒戲。幽谷不語誰人測，管解師承孰不知。
康氏圓形滯不明，魔深虚喪擊寒冰。鳳羽展時超碧漢，晉鋒八博擬何憑。
是機是對對機迷，闢機機遠遠機棲。夕日日中誰有掛，因底底事隔情迷。
太陽溢目極玄微，誰人説道我渠非。句中有路人皆響，覿面難遭第一機。
丱歲依山人事稀，松下相逢話道奇。鋒前一句超調御，擬問如何歷劫違。
翫古松高雲不齊，鴻鶬鶴抱幾年棲。剖𣫘同時殊有異，羽張騰漢碧霄低。
萬象森羅極細微，素話當人却道非。相逢相見呵呵笑，顧佇停機復是誰。
話盡途中事，言多何省機。貴人言是妙，上士見知虧。大道何曾討，無端入荒草。卷來復卷去，不覺虚生老。上不見天，下不見地，塞却咽喉，何處出氣。笑我者多，哂我者少。
喪時光，藤林荒。圖人意，滯肌尪。
舉不顧，卽差互。擬思量，何劫悟。
咄咄咄，力韋希。禪子訝，中眉垂。
抽顧頌，鑒咦！
師示衆云：盡十方世界乾坤大地。以拄杖一畫：百雜碎。三乘十二分教，達磨西來，放過卽不可；若不放過，不消一喝。
師示衆云：西天二十八祖，唐土六祖，天下老和尚，總在拄杖頭上。直饒會得倜儻分明，祇在半途；若不放過，盡是野狐精。師一日云：古來老宿，皆爲慈悲之故，有落草之談，隨語識人。若是出草之談，卽不與麽。若與麽，便有重話會語。不見仰山和尚問僧：近離甚處？僧云：廬山。仰山云：曾遊五老峯麽？僧云：不曾遊。仰山云：闍黎不曾遊山。師云：此語皆爲慈悲之故，有落草之談。師有時云：若言卽心卽佛，權且認奴作郎。生死湼槃，恰似斬頭覓活。若説佛説祖，佛意祖意，大似將木槵子换却你眼睛相似。舉古云：聞聲悟道，見色明心。師云：作麽生是聞聲悟道，見色明心？乃云：觀世音菩薩將錢來買餬餅。放下手云：元來祇是饅頭。師有時云：燈籠是你自己。把鉢盂喫飯，飯不是你自己。有僧便問：飯是自己時如何？師云：者野狐精，三家村裏漢！復云：來來，不是你道飯是自己？僧云：是。師云：驢年夢見三家村裏漢。師有時云：真空不壞有，真空不異色。僧便問：作麽生是真空？師云：還聞鐘聲麽？僧云：此是鐘聲。師云：驢年夢見麽？舉疏山和尚問僧：什麽處來？僧云：嶺中來。山云：曾到雪峯麽？僧云：曾到。山云：我已前到時，是事不足，如今作麽生？僧云：如今足也。山云：粥足飯足。僧無語。師云：粥足飯足。
舉孚上座參雪峰，峰聞，乃集衆。孚到法堂上顧視雪峰，便下看知事。明日，却上禮拜云：某甲昨日觸忤和尚。峰云：知是般事便休。時有僧問師：作麽生是觸忤和尚處？師便打。
舉僧問資福：古人拈槌豎拂，意旨如何？福云：古人與麽那？僧云：拈槌豎拂又作麽生？福便喝出。師云：古人是什麽眼目？僧云：和尚作麽生？師云：驢年會麽？僧無對。師復召僧：來來！僧近前，師以拂子驀口打。
舉三平頌云：卽此見聞，非見聞。師云：唤什麽作見聞？無餘聲色可呈君。師云：有什麽口頭聲色？箇中若了，全無事。師云：有什麽事？體用無妨，分不分？師云：語是體，體是語。復拈起拄杖云：拄杖是體，燈籠是用，是分不分？不見道，一切智智清淨？
舉一宿覺云：幻化空身卽法身。師拈起拄杖云：盡大地不是法身。
舉僧問趙州：某甲乍入叢林，乞師指示。州云：喫粥了也未？僧云：喫粥了也。州云：洗鉢盂去。師云：且道有指示無指示？若道有指示，向他道什麽？若道無指示，者僧何得悟去？
舉僧問雪峰：乞師指示。峰云：是什麽？其僧於言下大悟。師云：雪峰向伊道什麽？師有時云：平地上死人無數，過得荆棘林是好手。僧云：與麽則堂中第一座有長處也。師云：蘇嚕蘇嚕。
舉無情説法。忽聞鐘聲，云：釋迦老子説法也。驀拈起拄杖問僧：者箇是什麽？僧云：拄杖子。師云：驢年夢見。
師一日云：三家村裏賣卜，東卜西卜，忽然卜著，也不定。僧便問：忽然卜著時如何？師云：伏惟。
師有時云：大用現前，不存軌則。僧便問：如何是大用現前？師乃拈拄杖高聲唱云：釋迦老子來也。師有時以拄杖打火鑪一下，大衆眼目定動，師乃云：火鑪勃跳上三十三天，見麽見麽！衆無語。師云：無智人前，莫説打你頭破百裂。師有時云：看看！法身變作燈籠，超佛越祖之談，從你脚跟下過也。僧云：脚跟下認得時如何？師云：鈍置殺我。僧云：與麽則逈然不在者裏也。師云：十萬八千。
舉槃山語云：光境俱忘，復是何物？師云：直饒與麽道，猶在半途，未是透脱一路。僧便問：如何是透脱一路？師云：天台華頂，趙州石橋。
舉仰山云：如來禪卽許師兄會。僧便問：如何是如來禪？師云：上大人。又拈起扇子云：我唤作扇子，你唤作什麽？僧無語。師云：扇子上説法，燈籠裏藏身，作麽生？僧却問：如何是和尚禪？師叱云：元來祇在者裏。
舉雪峰唤僧近前來，僧近前，峰云：去！師舉了，問僧：你作麽生道得叉手句？你若道得叉手句，卽見雪峰。
舉三祖云：一心不生，萬法無咎。師云：祇者裏悟了。乃拈起拄杖云：乾坤大地，有什麽過？
舉一宿覺云：一切數句非數句，與吾靈覺何交涉？師云：行住坐卧不是靈覺，唤什麽作數句？
舉槃山云：光境俱忘，復是何物？師云：東海裏藏身，須彌山上走馬。復以拄杖打牀一下，大衆眼目定動。乃拈拄杖趁散，云：將謂靈利，者漆桶！
舉僧問乾峰：十方薄伽梵，一路湼槃門。未審路頭在什麽處？峰以拄杖劃云：在者裏。師拈起扇子云：扇子勃跳上三十三天，築著帝釋鼻孔。東海鯉魚打一棒，雨似盆傾相似。會麽？師有時云：諸方拈槌豎拂云：會麽？但云：莫壓良爲賤。却云：是是。待伊擬議，便打。
舉教云：心生種種法生，心滅種種法滅。乃拈起拄杖云：重多少？僧云：半斤。師云：驢年夢見。
舉夾山語云：百草頭上薦取老僧。師合掌云：不審不審。又以拄杖指露柱云：夾山變作露柱也。看看！
舉仰山問僧：近離甚處？僧云：向南山。拈起拄杖云：彼中還説者箇麽？僧云：不説。山云：不説者箇，還説那箇麽？僧云：不説。山召大德參堂去，其僧便去。山復召其僧，僧應諾。山云：近前來！僧近前，山便打。師云：仰山若無後語，争識得人？
舉雪峰唤僧近前來，僧近前。峰云：甚處去？僧云：普請去。峰云：去！師云：此是隨語識人。
舉參同契云：囘互不囘互。師云：作麽生是不囘互？乃以手指板頭云：者箇是板頭，作麽生是囘互？師云：唤什麽作板頭？
舉見聞覺知無障礙，聲香味觸常三昧。師云：一切處不是三昧行時，不是三昧有處。云聲香味觸體在一邊，聲香味觸在一邊，見解偏枯。
舉夾山坐次，洞山到來云：作麽生？夾山云：祇與麽。師代洞山云：不放過又作麽生？代夾山便喝。師又拈夾山云：祇與麽，元來祇在蝦蟇窟裏。又云：祇與麽也難得。
舉祖師偈云：法法本來法。師云：行住坐卧不是本來法，一切處不是本來法。祇如山河大地，與你日夕著衣喫飯，有什麽過？又云：法本法無法。師拈起拄杖云：不是本無法。
舉傅大士頌云：空手把鋤頭，步行騎水牛。師云：是你從向北騎一頭水牯牛到這裏。乃拈起拄杖云：不見道，千頭萬頭到這裏，但識取一頭。
舉寶公云：如我身空、諸法空，千品萬類悉皆同。師云：你立不見立，行不見行，四大五藴不可得，何處見有山河大地來？是你每日把鉢盂喫飯，唤什麽作飯？何處更有一粒米來？
舉一切聲是佛聲，一切色是佛色。師拈起拂子云：是什麽？若道是拂子，三家村裏老婆禪也不會。
舉南方禪客問國師：此間佛法如何？國師云：身心一如，身外無餘。師云：山河大地何處有也？
師有時云：要識祖師麽？以拄杖指云：祖師在你頭上勃跳。要識祖師眼睛麽？在你脚跟下。又云：這箇是祭鬼神茶飯。然雖如此，鬼神也無厭足。師有時云：若説菩提湼槃、真如解脱，是燒楓香供養你。若説佛説祖，是燒黄熟香供養你。若説超佛越祖之談，是燒缾香供養你。歸依佛法僧。下去！
師一日拈起拄杖，舉教云：凡夫實謂之有，二乘析謂之無，緣覺謂之幻有，菩薩當體卽空。乃云：衲僧見拄杖，但唤作拄杖，行但行，坐但坐，總不得動著。
舉夾山語云：百草頭上薦取老僧，閙市裏識取天子。又云：一塵纔起，大地全收。
舉雪峰云：三世諸佛向火焰上轉大法輪。師云：火焰爲三世諸佛説法，三世諸佛立地聽。師因喫茶了，拈起盞子云：三世諸佛聽法了，盡鑽從盞子底下去也。見麽見麽？若不會，且向多年曆日裏會取。
舉槃山語云：光非照境，境亦非存，光境俱忘，復是何物？師云：盡大地是光，唤什麽作自己？你若識得光去，境亦不可得，有什麽屎光境？光境既不可得，復是何物？又云：此是古人慈悲之故，重話會語，者裏倜儻分明去，放過卽不可，若不放過。復舉手云：蘇盧蘇盧。
舉傅大士云：禪河隨浪静，定水逐波清。師拈拄杖指燈籠云：還見麽？若言見，是破凡夫。若言不見，有一雙眼在。你作麽生會？良久復拈拄杖云：盡大地不是浪。
師有時拈拄杖打牀一下云：一切聲是佛聲，一切色是佛色。你把鉢盂喫飯時，有箇鉢盂見，行時有箇行見，坐時有箇坐見，者般底作，與麽去就。把棒一時趁散。師有時拈起拂子云：者裏得箇入處去，揑怪也，日本國裏説禪，三十三天有箇人出來唤云吽吽，特庫兒擔枷過狀。
舉古人道：一處不通，兩處失功。兩處不通，觸途成滯。師拈起拄杖云：山河大地、三世諸佛，盡在拄杖頭上，有甚滯礙！如今明也。暗向什麽處去？祇者明便是暗。一切衆生祇被色空明暗隔礙，便見有生滅之法。
舉一宿覺云：六般神用空不空，一顆圓光色非色。師拈起拂子云：者箇是圓光，是色非色，唤什麽作色？與我拈将來看！
舉夾山云：百草頭上薦取老僧，閙市裏識取天子。師云：蝦蟇入你耳朶裏，毒蛇穿你眼睛中，且向葛藤處會取。
舉十方薄伽梵，一路湼槃門。師云：你若不識，大食國裏人在你眼睫裏賣香藥。
舉般若經云：無二無二分，無别無斷故。師乃指露柱云：與般若經相去多少？舉經云：經書呪術，一切文字語言，皆與實相不相違背。師拈拄杖云：者箇是什麽？若道是拄杖，入地獄。不是拄杖是什麽？
師一日拈拂子摵一下云：日月星辰撲落地上。見麽？良久起身云：近後突著你眼睛。
舉十方薄伽梵，一路湼槃門。師云：者箇是屋，上頭是天，手裏是拄杖，作麽生是湼槃門？師有時云：彈指謦欬，揚眉瞬目，拈槌豎拂，或卽圓相，盡是撩鈎搭索。佛法兩字未曾道著，道著卽撒屎撒尿。
舉瓦官參德山，瓦官爲侍者，同入山斫木。德山將一椀水與瓦官，官接得便喫却。山云：會麽？官云：不會。山又將一椀水與瓦官，官接得又喫却。山云：會麽？官云：不會。山云：何不成褫取那不會底？官云：不會，又成褫箇什麽？山云：子大似箇鐵橛。瓦官住院後，雪峰去訪。茶話次，峰云：當時在德山會裏斫木因緣作麽生？官云：先師當時肯我。峰云：和尚離先師太早。其時面前有一椀水。峰云：将水來！官便過與雪峰，峰接得便潑却。師代云：莫壓良爲賤。
因齋次，将餬餅一咬，云：咬著帝釋鼻孔，帝釋害痛。復以拄杖指云：在你諸人脚跟下變作釋迦老子，見麽見麽？閻羅王聞説，呵呵大笑云：者箇師僧相當去，不奈你何；若不相當，總在我手裏。師有時以拄杖打牀一下云：你若是箇漢，忽然者裏聞聲悟了，一切山河大地、日月星辰，有什麽過？
舉洛浦云：一塵纔起，大地全收。師云：鳥窠拈布毛，便有人悟去。
因喫茶次，舉一宿覺云：三身四智體中圓，八解六通心地印。師云：喫茶時，不是心地印。乃拈拄杖云：且向者裏會取。
舉僧問雪峰：如何是觸目菩提？峰云：好箇露柱有處。云：還見露柱麽？師拈起拄杖云：有底體上會事，見露柱祇唤作露柱有處。道不見有露柱，見解偏枯。見露柱但唤作露柱，見拄杖但唤作拄杖，有什麽過！
舉僧問靈雲：佛未出世時如何？靈雲豎起拂子。僧云：出世後如何？雲亦豎拂子。師云：前頭却實，後底打不著。又云：不説出不出，何處有一問時節？祇如雪峰夏末於僧堂前坐，衆纔集，峰拈起拄杖云：者箇爲中下根人。便有僧問：忽遇上上人來時如何？峰拈起拄杖。師云：我不似雪峰打破狼藉。僧便問：未審和尚如何？師便打。
舉僧問玄沙：如何是學人自己？沙云：是你自己。師云：没量大人，被語脉裏轉却。有僧問：如何是學人自己？師云：忽然路上有人唤衲僧齋，你也隨例得飯喫。
師因齋次，拈起餬餅云：我祇供養江西兩浙人，不供養向北人。僧云：爲什麽祇供養江西兩浙人，不供養向北人？師云：天寒日短，兩人共一椀。
舉國師云：南方佛法，半生半滅。此間身心一如，身外無餘。師云：唤什麽作身心一如？又云：汝等要識國師底麽？自代云：不可辜負國師去也。
舉肅宗帝請國師看戲。國師云：有什麽身心看戲？帝再請，國師云：幸自好戲。師云：龍頭蛇尾。舉國師三唤侍者，侍者三應，國師云：將謂吾辜負你，誰知你辜負吾。師云：作麽生是吾辜負你處？你若會得，也是無端。又云：作麽生是侍者辜負國師處？師云：粉骨碎身未報得。
舉藥山問僧：什麽處來？僧云：湖南來。山云：洞庭湖水滿也未？僧云：未滿。山云：許多時雨水，爲什麽未滿？雲巖代云：湛湛地。洞山代云：什麽劫中曾欠少？師云：祇在這裏。
舉雪峰云：飯籮邊坐餓死人，臨河渴死漢。玄沙云：飯籮裏坐餓死漢，水裏没頭浸渴死漢。師云：通身是飯，通身是水。
舉僧問資福：古人拈槌豎拂，意旨如何？福云：嗄。師云：雪上加霜。舉僧問資福云：如何是一塵入正受？福作入定勢。僧云：如何是諸塵三昧起？福云：你問阿誰？師云：這阿師話墮也不知。又云：前頭早是葛藤，又道你問阿誰。
舉茱萸上堂云：你諸人莫向虚空裏釘橛。時有靈虚上座出衆云：虚空是橛。茱萸便打。虚云：和尚莫錯打某甲。萸便歸方丈。師云：矢上加尖。僧云：和尚適來與麽道那？師云：槌鐘謝響，得箇蝦蟇出來。
與僧問投子：密巖意旨如何？子云：須是與麽人始得。趙州云：何不與他本分草料？師問僧：作麽生是本分草料？僧擬議，師便打。
舉古云：寂寂空形影。師展兩手云：山河大地，何處得也？又云：一切智通無障礙。師云：拄杖走到西天，却歸新羅國裏。乃敲牀云：這箇是你鼻孔。
舉僧問夾山：如何是道？山云：太陽溢目，萬里不掛片雲。師云：不唤作一句，不唤作法身，是什麽？僧問：如何是學人自己？師云：老僧入泥入水。僧云：某甲粉骨碎身去也。師喝云：大海水在你頭上。速道，速道！僧無語。師代云：也知和尚恐某甲不實。師有時云：直得乾坤大地無纖毫過患，猶是轉句。不見一色，始是半提。直得如此，更須知有全提時節。師有時云：泡幻同無礙。一切處不是幻，一切處不是無礙。師有時云：横説豎説，菩提湼槃，真如佛性，總是向下商量。直得拈槌豎拂時節，亦是横説豎説，對前頭猶較些子。僧問：請師向上道。師云：大衆久立，速禮三拜。
舉崇壽問僧：還見燈籠麽？僧無語。師代云：推倒燈籠。
舉趙州問僧：什麽處去？僧云：摘茶去。師云：閉口。
舉法身説法。青青翠竹，盡是法身，未是提綱拈掇時節。舉有爲無三世，無爲有三世。有爲是斷滅法，何處得三世？無爲有三世，不是守寂處法。舉實學是葛藤言句。拈槌豎拂時節，於實學猶在半途。舉三種人：一人因説得悟，一人因唤得悟，第三人見舉便迴去。你道便迴去意作麽生？復云：也好與三十棒。舉法身喫飯。早是剜肉作瘡，將謂合有與麽説話。
舉僧問雲居：湛然時如何？居云：不流。師云：不流説什麽湛然？又云：此是截鐵之言。舉藥病相治，盡大地是藥，那箇是你自己。師云：遇賤卽貴。僧云：乞師指示。師拍手一下，拈起拄杖云：接取拄杖子。僧接得，拗作兩截。師云：直饒與麽，也好與三十棒。
舉翠巖夏末上堂云：我一夏已來與師僧説話，看翠巖眉毛在麽？保福云：作賊人心虚。長慶云：生也。師云：關。師有時云：不敢望你有逆水之波，且不順水之意也難得。乃舉良遂初參麻谷，谷見來，便去鋤草。良遂到鋤草處，谷都不顧，便歸方丈，閉却門。良遂連三日去敲門。至第三日，纔敲門，麻谷問：阿誰？良遂云：和尚莫瞞。良遂若不來禮拜和尚，洎被經論賺過一生。師云：便有逆水之波，如今得入，是順水之意，亦唤作雙放時節。又云：麻谷問阿誰，良遂道莫瞞。良遂不是識破麻谷。相見時節，若不來禮拜和尚，洎被經論賺過一生，亦知有賺人處。自後，良遂歸京，辭皇帝及左右街大師，大德再三相留。茶筵次，良遂云：諸人知處，良遂總知；良遂知處，諸人不知。師云：作麽生是良遂知處？
舉心經云：無眼耳鼻舌身意。師云：爲你有箇眼見，所以言無不可。如今見時不可説無也，然雖如此，見一切有什麽過？一切不可得，有什麽聲香味觸法？舉光明寂照徧河沙。問僧：豈不是張拙秀才語！僧云：是。師云：話墮也。
舉僧辭石霜。霜問：船去陸去？僧云：遇船卽船，遇陸卽陸。霜云：我道半途稍難。僧無語。師代云：三十年後，此話大行。又云：臨行一句，永劫不忘。
舉生法師云：敲空作響，擊木無聲。師以拄杖空中敲，云：阿耶耶。又敲板頭云：作聲麽？僧云：作聲。師云：這俗漢！又敲板頭云：唤什麽作聲？
舉僧問石霜：教中還有祖師意麽？霜云：有。僧云：如何是教中祖師意？霜云：莫向卷中求。師代云：不得辜負老僧，却向屎坑裏坐地作什麽？舉石霜云：須知有教外别傳一句。僧問：如何是教外别傳一句？霜云：非句。師云：非句始是句。
舉洞山云：須知有佛向上事。僧問：如何是佛向上事？山云：非佛。師云：名不得，狀不得，所以言非。舉洞山云：塵中不染丈夫兒。師云：拄杖但唤作拄杖，一切但唤作一切。舉法身清淨。一切聲色盡是廉纖語話。不涉廉纖，作麽生是清淨？又云：作麽生是法身？師云：六不收。又云：三十三天二十八宿。
舉古云：如我身空、諸法空，千品萬類悉皆同。師云：身不可得，一切諸法豈是有也？所以古人道，無情有佛性。又云：無情不唤作法身説法。
師有時云：光不透脱，有兩般病：一切處不明，面前有物，是一；又透得一切法空，隱隱地似有箇物相似，亦是光不透脱。又法身亦有兩般病：得到法身爲法執，不忘己見，猶存坐在法身邊，是一；直饒透得法身去，放過卽不可，子細點檢來，有什麽氣息，亦是病。
舉僧問國師：如何是本身盧舍那？國師云：與老僧過淨瓶來！僧取淨瓶至，國師云：却安舊處著。僧送安舊處，又來問：如何是本身盧舍那？國師云：古佛過去久矣。師云：無朕跡。
舉僧問灌溪：久嚮灌溪，到來祇見箇漚麻池。溪云：你祇見漚麻池，且不識灌溪。僧云：如何是灌溪？溪云：劈箭急。師云：何不與第一機祇對？
舉韋監軍見帳子畫牛抵樹。問僧：牛抵樹？樹抵牛？無對。師代云：歸依佛法僧。
舉老宿問僧：聞説雪峰有毬子話，是不？僧云：不見説著。宿云：聞説有。僧云：祇是師僧亂舉。宿云：不亂舉底事作麽生？無對。師代云：某甲新到，未曾參堂。
舉佛問外道：汝義以何爲宗？師代外道云：者老和尚，我識得你也。外道云：以一切不受爲宗。代佛云：放過一著。佛云：汝以一切不受爲宗耶？代外道云：者瞿曇，莫教失却問。
舉雪峰云：盡大地是你，將謂别更有？師云：不見楞嚴經云：衆生顛倒，迷己逐物；若能轉物，卽同如來。
舉教云：諸法寂滅相，不可以言宣。師云：見定如今説話，何處有説不説？不見道：去不到去，來不到來。
舉一切真如含一切。師云：唤什麽作山河大地？又云：是諸法空相，不生不滅，不垢不淨。
師或拈拄杖示衆云：拄杖子化爲龍，吞却乾坤了也。山河大地甚處得來？師或畫圓相云：還有人出得麽？
舉教云：是法住法位，世間相常住。師云：釋迦老子甚處去也？
舉僧問投子：如何是此經？子云：維摩、法華。又問：塵中不染丈夫兒時如何？子云：不著。師云：不唤作法身，不唤作第一義。亦爲説法，亦爲説真空。
師因齋次，拈起匙筯云：我不供養南僧，祇供養北僧。時有僧問：爲什麽不供養南僧？師云：我要鈍置伊。僧云：爲什麽祇供養北僧？師云：一箭兩垛。有僧拈問：祇如前意作麽生？師云：好卽同榮。
師或時以拄杖打露柱一下，云：三乘十二分教説得著麽？自云：説不著。復云：咄！者野狐精！僧問：祇如師意作麽生？師云：張公喫酒，李公醉。
舉古云有驚人之句。僧問：如何是驚人之句？師云：響。
舉國師云：語漸也，返常合道；論頓也，不留朕跡。師云：拈槌豎拂，彈指時節。若檢點來，也未是無朕跡。
師有時拈拄杖云：乾坤大地，殺活總在這裏。僧便問：如何是殺？師云：七顛八倒。僧云：如何是活？師云：要作飯頭。僧云：不殺不活時如何？師便起云：摩訶般若波羅蜜。師有時云：遇人卽途中受用。乃拈起拄杖云：拄杖不是途，説話不是途。
舉法身喫飯，幻化空身卽法身。師云：乾坤大地何處有也。物物不可得，以空喫空。若約點檢來，將謂合有與麽説話。
舉應化非真佛，亦非説法者。師曰：應化之身説，卽是法身説，亦唤作覿體全真。以法身喫法身。又云：飯不是法身，拄杖不是法身。師有時云：宗門七縱八横，殺活臨時。僧便問：如何是殺？師云：冬去春來。僧云：冬去春來時如何？師云：横擔拄杖，東西南北，一任打野榸。
示衆云：任你横説豎説，未是宗門苗裔。若據宗門苗裔，是甚熱椀鳴？三乘十二分教説夢，達磨西來説夢。若有老宿開堂爲人説法，將利刀殺却百千萬箇，有什麽過？又云：將謂合有與麽説話底道理。
師一日云：拈槌豎拂、彈指揚眉、一問一答，並不當向上宗乘。僧便問：如何是向上宗乘？師云：地下閻浮，大家總道得。祇如閙市裏坐朝時，猪肉案頭、茆坑裏蟲子，還有超佛越祖之談麽？僧云：有底不肯。師云：有底不肯，不可商量時便有，不商量時便無也。若約那箇語話，體上會事，直言未到，見解偏枯。師有時云：我尋常道：一切聲是佛聲，一切色是佛色，盡大地是法身，枉作箇佛法中見。如今見拄杖，但唤作拄杖，見屋但唤作屋。師有時云：作而無作，用而無用。乃拈起拄杖云：不是用而無用，唤什麽作拄杖？
舉丹霞云：百骸俱潰散，一物鎮長靈。師云：拄杖不可不靈也，唤什麽作百骸，甚處得來？
舉一切賢聖，皆以無爲法而有差别。師云：拄杖不是無爲法，一切不是無爲法。
舉誌公云：鷄鳴丑，一顆圓光明已久。師云：腦後卽不問，你三千里外道將一句來！
舉睦州唤僧；趙州喫茶入水之義；雪峰輥毬；歸宗拽石，經頭以字；國師水椀，羅漢書字。諸佛出身處，東山水上行，總是向上時節。
示衆云：直得觸目無滯，達得名身句身一切法空。山河大地是名，名亦不可得。唤作三昧性海俱備，猶是無風匝匝之波。直得忘知於覺，覺卽佛性矣。唤作無事人，更須知有向上一竅在。師有時云：一切處無不是説法。打鐘打鼓時，不可不是。若與麽，一切處亦不是有，一切處亦不是無。又云：不可説時卽有，不説時便無也。若約提唱卽未在，爲人門中卽得。
舉生死涅槃合成一塊。乃拈起扇子云：是什麽？不是合成一塊，得與麽不靈利？直饒與麽，也是鬼窟裏作活計。
舉僧問南泉：牛頭未見四祖時，爲什麽百鳥銜花獻？泉云：步步蹋佛階梯。僧云：見後爲什麽不銜花獻？泉云：直饒不來，猶較王老師一線道。師云：南泉祇解步步登高，不解從空放下。僧云：如何是步步登高？師云：香積世界。僧云：如何是從空放下？師云：填溝塞壑。師有時云：若問佛法兩字，東西南北，七縱八横，朝到西天，暮歸唐土。雖然如此，向後不得錯舉。
舉祖師偈云：心隨萬境轉，轉處實能幽。僧問：如何是轉處實能幽？師云：吃嘹舌頭，老僧倒走三千里。又問：如何是隨流認得性？師云：饅頭䭔子，摩訶般若波羅蜜。
舉玄沙與韋監軍茶話次，軍云：占波國人語話稍難辨，何況五天梵語，還有人辨得麽？玄沙提起托子云：識得這箇卽辨得。師云：玄沙何用繁辭！又云：適來道什麽？又云：有什麽難辨？
舉古人云：以空名，召空色。師云：拄杖不是空名，召得不是空色，唤什麽作拄杖不是空名？
因南泉示衆云：自小養一頭水牯牛，擬向溪東放，不免食他國王水草；擬向溪西放，不免食他國王水草。不如隨處納些些，他總不見。復有僧舉似師，師云：南泉水牯牛，隨處納些些。你道在牛内納，牛外納？直饒你向這裏説得納處分明，我更問你索牛在。後長慶云：你道古人前頭爲人，從頭爲人？
舉王大王向雪峰道：擬蓋一所佛殿去如何？峰云：大王何不蓋取一所空王殿！大王云：請師樣子。峰展兩手。師云：一舉四十九。
舉報慈讚龍牙偈云：日出連山，月圓當户。不是無身，不欲全露。有僧問：請師全露。龍牙撥開帳子云：還見麽？僧云：不見。牙云：將眼來！後報慈聞舉，云：龍牙祇道得一半。師令僧舉，我與你道。其僧便舉。師云：我不妨與你道。師有時云：諸方盡向繩墨裏脱出，我者裏卽不然。僧問：未審和尚如何？師云：草鞋三十文買。
舉攬真成立，色相宛然，一切法不遷。僧便問：作麽生是不遷？師云：還見燈籠麽？僧云：見。師云：静處薩婆訶。
示衆云：你等諸人每日上來下去，問訊卽不無。若過水時，將什麽過？有久住僧對云：步。師深喜之。
舉僧辭大隨，隨問：什麽處去？僧云：峨嵋禮拜普賢去。隨拈起拂子云：文殊普賢總在者裏。其僧畫一圓相，抛向背後，却展兩手。隨云：侍者將一貼茶來與者僧。師舉了云：我卽不與麽。有僧云：和尚又如何？師云：西天斬頭截臂，者裏自領出去。
舉黄檗一日舉手作揑勢云：天下老和尚總在者裏。我若放一線道，從汝七縱八横。若不放過，不消一揑。僧問：放一線道時如何？檗云：七縱八横。又問：不放過，不消一揑時如何？檗云：普。復有僧問師：如何是七縱八横？師云：念老僧年老。僧云：如何是普？師云：天光迴照。僧云：如何是天光迴照？師云：骼胔少人知。師有時云：一顆圓光明已久。還有人問麽？僧便問：如何是一顆圓光明已久？師云：西天斬頭截臂。又云：除却須彌山，拈却佛殿脊。
師一日披袈裟云：我抖擻法身也。總無對。師云：汝問我。僧便問：和尚抖擻法身，意旨如何？師云：我也知你親。
舉玄沙示衆云：諸方老宿盡道接物利生，忽遇三種病人來，作麽生接？患盲者，拈槌豎拂他又不見；患聾者，語言三昧他又不聞；患瘂者，教伊説又説不得。且作麽生接？若接此人不得，佛法無靈驗。有僧請益師。師云：你禮拜著。僧禮拜起，師以拄杖便挃。僧退後，師云：你不是患盲。復唤近前，僧近前，師云：你不是患聾。乃豎起拄杖云：還會麽？僧云：不會。師云：你不是患瘂。其僧於此有省。
舉古云：一言纔舉，大地全收。師云：且道是什麽言？自云：春鳥啼時西嶺上。遂令僧：你問我！僧便問：是什麽言？師云：噫。
舉馬大師云：一切語言是提婆宗，以此箇爲主。師云：好語，祇是無人問。僧便問：如何是提婆宗？師云：西天九十六種，你是最下種。
舉肇法師云：諸法不異者，不可續鳬截鶴，夷嶽盈壑，然後爲無異者哉！師云：長者天然長，短者天然短。又云：是法住法位，世間相常住。乃拈起拄杖云：拄杖不是常住法。
舉古云：一念劫收一切智。師拈起拄杖云：乾坤大地總在上頭。若透得去，拄杖也不見有。直饒與麽，也是不著便。
舉須菩提説法，帝釋雨華。尊者問曰：此華從天得耶？帝曰：弗也。從地得耶？帝曰：弗也。從人得耶？帝曰：弗也。從何得耶？帝釋舉手。尊者云：如是如是。師云：帝釋舉手處作麽生？與你四大五藴、釋迦老子同别？
舉世尊初生下，一手指天，一手指地，周行七步，目顧四方，云：天上天下，唯我獨尊。師云：我當時若見，一棒打殺與狗子喫却，貴圖天下太平。
舉禾山示衆云：有作家戰將麽？出來！時有僧出云：未審彼中還有也無？師云：格。
舉僧問雪峯：佛未出世時如何？峯横按拄杖而坐。師云：常。
舉德山問維那：有幾人新到？那云：八人。山云：唤典座來，一時生按過。師拈云：更説什麽生按過！
舉雪峯勘僧：什麽處去？僧云：識得卽知去處。峯云：你是了事人，亂走作什麽？僧云：莫塗汙人好。峯云：我卽塗汙你，古人吹布毛作麽生？與我説來看！僧云：殘羹餿飯，已有人喫了也。師别前語云：築著便作屎臭氣。代後語云：將謂是鑽天鷂子，元來是死水裏蝦蟇。
舉韶山勘僧云：莫便是多口白頭因麽？因云：不敢。山云：有多少口？因云：徧身是。山云：大小二事，向甚處屙？因云：向韶山口裏屙。山云：有韶山口，卽向韶山口裏屙；無韶山口，向甚處屙？因無語，山便打。師代云：這話墮阿師，放你三十棒。又代云：將謂是師子兒。又云：韶山今日瓦解冰消。
舉僧到曹谿，有守衣鉢上座提起衣云：此是大庾嶺頭提不起底。僧云：爲什麽在上座手裏？座無語。師云：彼彼不了。師代云：遠嚮不如親到。又云：將謂是師子兒。
舉睦州問僧：莫便是清華嚴麽？僧云：不敢。州云：夢見華嚴麽？僧無語。師云：門前大狼藉生。
舉湖南報慈垂語云：我有一句子徧大地。僧便問：如何是徧大地底句？慈云：無空缺。師云：不合與麽道。别云：何不庵外問？
舉南泉示衆云：昨夜三更文殊、普賢相打，各與二十棒，貶向二鐵圍山。趙州出衆云：和尚棒教誰喫？泉云：王老師有什麽過？州便禮拜。師代云：深領和尚慈悲，某甲歸衣鉢下，得箇安樂。
舉崇壽見僧做餬餅次，隔牕問云：你還見我麽？僧云：不見。壽云：還我餬餅錢來！僧無語。師代云：和尚禮拜餅鑪好。
舉僧問趙州：如何是妙峯頂？州云：不答你者話。僧云：爲什麽不答？州云：我若答，落在平地。師代云：俱胝和尚。
舉長慶見僧來，云：何得無禮！師代云：某甲罪過。又云：甲辰乙巳。
舉長慶問秀才云：佛教云；衆生日用而不知。儒書亦云：日用而不知。不知箇什麽？秀才云：不知大道。師云：灼然不知。
舉僧問睦州：靈山還有蛇不？州云：者蚯蚓！師代云：白骨連山。
舉長慶拈拄杖云：識得這箇，一生參學事畢。師云：識得這箇，爲什麽不住？
舉雲巖掃地次，道吾云：何得太區區生？巖云：須知有不區區者。吾云：與麽則第二月也。巖豎起掃帚云：這箇是第幾月？吾拂袖出去。師云：奴見婢殷勤。
舉仰山問俗官云：官居何位？官云：推官。山乃豎起拂子云：還推得這箇麽。官無語。師代云：久嚮和尚。
舉僧到翠巖，值巖不在，乃下看主事。主事云：參見和尚也未？僧云：未。主事却指狗子云：要見和尚，但禮拜者狗子。僧無語。後翠巖歸，聞此語云：作麽生道免得與麽無語？師代云：欲觀其師，先觀弟子。
舉座主就華嚴講，請翠巖齋，巖云：山僧有箇問，座主若道得，卽齋。巖便拈起餬餅云：還具法身麽？主云：具法身。巖云：與麽則喫法身也。主無語。本講座主代云：有什麽過？巖不肯，東使云：諾，諾。師代云：特謝和尚降重空筵。
舉雪峯示衆云：世界闊一丈，古鏡闊一丈；世界闊一尺，古鏡闊一尺。玄沙指面前火鑪云：火鑪闊多少？峯云：似古鏡闊。沙云：這老漢脚跟未點地在。後東使拈問僧：爲復古鏡致火鑪與麽大，火鑪致古鏡與麽大？西院云：與麽問人也未可在。師云：餿飯泥茶鑪。
舉僧問雲居：山河大地從何而有？居云：從妄想有。僧云：與某甲想出一鋌金得麽？居便休去。僧不肯。師聞得，云：已是葛藤，不能折合得。待伊道想出一鋌金得麽？拈拄杖便打。
舉閩中韋監軍尋常見僧云：某甲待官滿，出江西湖南置一問，問殺江西湖南老宿。僧云：監軍作麽生問？軍云：不勞手脚。僧無語。師代云：話墮也。又云：伏惟尚饗。
舉王太傅問北院云：古人道，普現色身，徧行三昧。佛法爲什麽不到北俱盧洲？院云：祇爲徧行，所以不到？師云：如法置一問來！
舉王太尉入佛殿，指鉢盂問僧：這箇是什麽鉢？僧云：藥師鉢。尉云：祇聞有降龍鉢。僧云：待有龍卽降。尉云：忽遇拏雲擭浪來，又作麽生？僧云：他亦不顧。尉云：話墮也。玄沙云：盡你神力，走向什麽處去？保福云：歸依佛法僧。百丈作覆鉢勢，師云：他日生天，莫辜負老僧。
舉地藏問崇壽：你久後將什麽利濟於人？壽云：無不利濟。藏云：無一法得利濟。師云：直饒與麽也好喫棒。又云：當時但唤近前來，已後教伊無鵮啄處。
舉泉州王太傅問僧：上座住甚處？僧云：半月山。傅云：忽遇月頭月尾，又作麽生？僧無語。師代云：將謂與麽，更有與麽。舉龍牙尋常道：雲居師兄得第二句，我得第一句。西院云：祇如龍牙與麽道，還扶得也無？師云：須禮拜雲居始得。西院云：傍觀者哂。
舉崇壽問僧：還見燈籠麽？僧云：見。壽云：兩箇。師代云：三頭兩面。又云：七箇八箇。
師因不安，云：打草鞋行脚去。無對。師云：汝問，我與汝道。僧便問：和尚什麽處去？師云：四維上下，對機設教去。代前語云：和尚宜喫薑附湯。
上堂云：劄久雨不晴。代云：一箭兩垛。或云：遇賤卽貴，遇明卽暗。代云：一起一倒。一日云：咬齒一句作麽生道？代云：合。或云：初秋夏末，責情三十棒。代云：某甲如是。問僧：新羅國與大唐國是同是别？代云：僧堂佛殿，厨庫三門。
上堂云：教意提不起，過在什麽處？代云：爲你蝦蟇活。
上堂云：你道古佛與露柱相交，是第幾機？無對。師云：汝問，我與汝道。僧便問。師云：一條絛三十文。代前語云：南山起雲，北山下雨。僧又問：作麽生是一條絛三十文？師云：打與。一日云：商量舉覺箇什麽？代云：鹽貴米賤。或云：佛法兩字拈却成得箇什麽？代云：死蝦蟇。或云：佛法不用學，燈籠露柱欺你去。作麽生得不欺你去？代云：趙州南，石橋北。
一日云：古人面壁閉却門，還透得這裏麽？代云：這裏是什麽乾屎橛？又云：一。或云：般柴來去、行住坐卧、四威儀中，還出得釋迦老子鼻孔麽？代云：和尚也是量才補職。師或舉手云：古佛爲什麽不到這裏？代云：不可降尊就卑。因僧設報慈和尚齋，師問僧：汝道報慈和尚有幾身？代云：今日齋飯如法。問僧：般柴來去，普賢菩薩在什麽處？代云：般柴早是辛苦。
上堂，大衆集定。云：是大過患，子細點檢。代云：不用别人。問僧：世間是什麽人罪最重？代云：平出。一日云：古人道：一句合頭語，萬劫繫驢橛。作麽生明得免此過？代云：趙州石橋，嘉州大像。或云：虚空還有長短也無？代云：這箇師僧得與麽肥，這箇師僧得與麽瘦。一日云：常徒之見，過在什麽處？代云：洎作箇中會。
上堂，大衆集定。云：有理不伸，死而不弔。有理能伸，罕遇奇人。置將一問來！代云：過。師有時問僧：作麽生？代云：少喫。或云：是你諸人繞天下行脚，不知有祖師意。露柱却知有祖師意，你作麽生明得露柱知有祖師意？代云：九九八十一。
示衆云：一舉不再説，作麽生是一舉？又云：你若不相當，且覓箇入頭路，微塵諸佛盡在你舌頭上，三藏聖教在你脚跟下，不如悟去好。還有人悟得麽？出來道看！代云：養子之緣。代前語云：長安雖樂。
上堂，大衆集定。云：風不來，樹不動。便下座。代云：樹折船沉。或云：第一句作麽生道？若道不得，作麽生得心息？代云：和尚莫要草鞋拄杖麽？一日云：從上古人作麽生辨人？代云：城地因君置。
師因摘茶，云：摘茶辛苦，置將一問來！無對。又云：你若道不得，且念上大人。更不相當，且順朱。代云：功不浪施。代前語云：勞而無功。或云：今日二十七，拈向什麽處？代云：壁上掛。問僧：三乘十二分教，什麽人承當得？代云：沙彌童行。一日云：汝作麽生辨得無礙法？代云：閑家具。或云：還有句内藏身麽？代云：領。一日云：京華還有棟梁也無？代云：家家觀世音。或云：不相當，且順朱識取好。代云：因學人置得。
示衆云：劄卽難，七九六十三，作麽生道？代云：不可總無人去也。又云：洎合向後道。師或云：日裏來往，日裏辨人。忽然中夜教取箇物來，未曾到處作麽生取？代云：瞞却多少人。
示衆云：看看！佛殿入僧堂裏去也。代云：羅浮打鼓韶州舞。
上堂，拈起拄杖云：看看！三千大千世界一時摇動。便下座。代云：拽。一日云：作麽生是雙明一句？代云：一箭兩垛。或云：作麽生是不瞞人底句？代云：莫道這箇是瞞人底。一日云：泥水不分，過在什麽處？代云：昨日莫徭人設齋。或云：日裏來往總識你，作麽生是影身一句？代云：某甲亦見日頭從東邊上。一日云：盡力作麽生道？代云：五箇餬餅三椀茶。或云：作麽生是平伸一問？代云：便摑傍僧。一日云：空不異色，作麽生道？代云：園頭甚要。或云：作麽生是不沉影底句？代云：現。
上堂，大衆集。師良久云：久雨不晴。代云：一槌兩當蓋覆將來！一日云：教中有言，謗斯經故獲罪如是。拈却當門齒將經來！代云：不空罥索。或云：你多年在叢林裏。乃舉手便放下云：向後不得與麽。代云：若與麽，便成辜負和尚。一日云：昨日有一句語不敢望你會，還有人舉得麽？代云：驀。又云：走殺多少人。
上堂，大衆集定。云：總上來也，各自東行西行。便下座。代云：不少。或云：古人一言悟道，觸緣見性。拈起作麽生商量？代云：雲居鼓上藍鐘。一日云：日裏來往，上上下下，一問一答。住汝當荷夾差一問來。作麽生當荷？代云：謂言侵早起，更有夜行人。又云：一起一倒。又云：生在冀州。
上堂云：乾坤側，日月星辰一時黑。作麽生道？代云：好事不如無。師因説事了，起立以拄杖打禪牀一下，云：適來如許多葛藤，貶向什麽處去？靈利底卽見，不靈利底著我熱瞞。代云：雪上加霜。
示衆云：日月傍照三天下，正照四天下。我與你注破了也。一句道將來！代云：東弗于代、西瞿耶尼。或云：佛法不用道著，世間什麽物最貴？代云：莫道這箇是賤底。又云：乾屎橛。一日云：今日十五入夏也，寒山子作麽生？代云：和尚問寒山，學人對拾得。或云：你諸人傍家行脚，還識西天二十八祖麽？代云：坐底坐，卧底卧。又云：少喫。
因齋次，指白磁器云：這箇知有超佛越祖之談。代云：五九四十五。又云：和尚自喫飯。一日云：是你傍家行脚，作麽生是不落賓主底句？道將來！代云：便出去。或云：是你師僧在江西湖南所在過夏，衣鉢分付什麽人了來？代云：不是瞞却一人來。又云：不作大人相。一日云：非貴賤，據什麽？代云：鰕跳不出斗。
示衆云：看看！殺了也。便作倒勢。云：會麽？若不會，且向拄杖頭上會取。代云：龍頭蛇尾，蛇尾龍頭。又代作倒勢。一日云：我每日共你葛藤，不能到夜。如今在這裏置將一問來。代云：祇恐和尚不答。或云：作麽生是脚跟下一句？代云：有麽？師或問僧：你爲什麽帶累我？代云：某甲帶累和尚。或云：作麽生出得這裏？代云：朝遊羅浮，暮歸檀特。一日云：明己底人，還見有己麽？代云：把將來！又代展兩手。或云：作麽生是蹙舌一句？代云：和尚祇待某甲道。一日云：你師僧繞天下行脚，見老和尚開口，便上來東聽西聽。何不向洗鉢盂處置將一問來！代云：也知和尚爲物之故。
因見火頭，云：你辛苦，我賞你這箇拄杖子，吞却祖師也。無對。代云：功不浪施。又云：禍不單行。師因披衲衣，云：古人道，披衣蓋乾坤。乃拈起衲衣抖擻，云：北斗一時黑作麽生？代云：也知和尚出身早。又云：不道與麽去。或云：佛法還有變易也無？代云：鉢盂鞋履拄杖針筒。一日云：佛法拈却我不問，你還有識世諦法麽？代云：某甲若道有，被和尚領過。或云：摩㝹顯正，過在什麽處？代云：有什麽過？
示衆云：大衆，函蓋乾坤，目機銖兩，不涉春緣，作麽生承當？代云：一鏃破三關。師或云：南來北往，飛禽走獸，爲什麽却有異？代云：辨却多少人？或云：你諸人擔鉢囊行脚，不知有佛法；佛殿上蚩吻，却知有佛法。代云：佛殿裏裝香，三門外合掌。師或以拄杖一劃云：微塵諸佛盡在這裏，還辨得盡麽？代云：日出東方夜落西。
一日云：作麽生是扣門一句？代云：打。或云：迷本底人觸途俱滯，悟本底人爲什麽有四大見？代云：益州附子建州薑。師或云：你諸方愛答話，還有透不得底句麽？代云：來。或云：達磨西來，爲什麽難得兒孫？代云：放。師因説事了，起立云：你諸人忽然今夜總悟去，早起將刀截却我頭。我説了也。乃拈衲衣抖擻，云：作麽生？代云：學人不得辜負和尚。或云：口祇堪喫飯，你道古人拈槌豎拂，揚眉動目，作麽生辨？代云：潙山笠子江西别。又云：龍頭蛇尾。或云：佛法中菩提湼槃、真如解脱，並爲增語。汝道世諦以何爲增語？代云：鬧市裏一箇兩箇。又云：菩提湼槃。師或云：古人道：觸目是道。拈却醬甕，阿那箇是道？無對。師云：蒼天，蒼天。代前語云：是什麽心行？或云：見卽不可子細看。代云：長安雖樂。示衆云：十五日已前不問你，十五日已後道將一句來！代云：日日是好日。
上堂，良久云：鈍置殺人。便下座。代云：不獨。因看誌公頌，問僧：半夜子心住，無生卽生死。古人意作麽生？代云：不可總作野狐精見解也。或云：古人道：人人盡有光明在，看時不見暗昏昏。作麽生是光明？代云：厨庫、三門。又云：好事不如無。一日云：佛法大殺有，祇是舌頭短。代云：長也。又云：大斧斫了手摩挱。師齋次，問僧：應是從前叢林學得底言語總拈却，你道我飯作麽生滋味？代云：菜裏少鹽醋。或云：是你諸人行脚，須知有隔身句。作麽生是隔身句？代云：初三十一。或云：大智非明，真空絶跡。還有人明得這箇道理麽？若有人明得，出來道看！代云：揑。問僧：常徒底人，過在什麽處？你與我拈出來！代云：不可平地生堆阜。又云：和尚佛法身心何在？或云：一言纔舉，千差同轍。是什麽言？代云：如是我聞。又云：要道，有什麽難！
因見狗子，乃打一下云：你爲什麽咬這露柱？代：但以脚趯狗子，便去。舉華嚴經云：金色光明雲，青色光明雲。你道我尋常還有這箇時節麽？代云：亦不得屈着和尚。因開法堂門，云：作麽生是入門一句？有僧云：諾。師云：漆桶。無對。代云：掩面出去。代後語云：道著。一日，衆集定。云：莫錯認一着。便下座。代云：謝和尚重重相爲。或云：是你諸人行脚，須知有入頭路。還有人道得麽？出來道看！代云：也不得辜負和尚。
示衆云：中有一寶，祕在形山。拈燈籠向佛殿裏，將三門來燈籠上。作麽生？代云：逐物意移。又云：雷起雲興。一日云：宗門作麽生舉令？代云：吽。師或云：阿耶耶，新羅國裏打鐵，火星燒著我指頭。自代云：非但指頭。師或云：從上祖師、三世諸佛説法，山河大地草木爲什麽不省去？代云：新到行人事。又云：和尚京中喫麵多。師或云：萬法紜紜。三世諸佛、天下老和尚一時出頭，過在什麽處？代云：著什麽來由？一日云：忽然有一箇老宿把弓刀按劒，入地獄如箭射。還有人會得這箇時節麽？代云：鑰匙在和尚手裏。或云：古人道，難得不錯怪人句。作麽生是不錯怪人句？代云：争塞得人口！一日云：眼睫横亘十方；眉毛上透乾坤，下透黄泉；須彌塞却你咽喉。還有人會得麽？若有人會得，拽取占波共新羅鬭額。代云：哂。或云：古人道，聲香味觸常三昧。我與你葛藤。乃拈拄杖云：這箇拄杖子是三昧。你若識得拄杖子，卽識得天下老宿。又云：你若識得拄杖子，未夢見天下老宿脚跟下一莖毛。代云：和尚不使别人。一日云：一箭兩垛，作麽生？代云：長安雖樂。或云：日謝，樹無影。這箇是佛殿，那箇是無影？代云：洎分南北。一日云：作麽生道，得不落第二問？代云：洪州鞋履。一日拈起拄杖云：解脱深坑勃跳。代云：出。或云：一語明得，不要分外。代云：將謂是天地。師或云：塵無自性，攬真成立。作麽生是成立底事？代云：五尺拄杖三尺竹。一日云：説，卽天地懸殊；不説，卽眼睫裏藏身，眉毛上勃跳。代云：三三。或云：古人道，一語無二語。作麽生是一語？代云：早朝粥，齋後茶。師或拈起拄杖云：是你諸人作麽生辨雲門？雲門作麽生辨你諸人？代云：平。問僧：佛法還有青黄赤白也無？代云：東方甲乙木，西方庚辛金。一日云：作麽生是塵中辨主？代云：道州去江華不遠。師或云：有一人問著，口似木𣔻；有一人問著，口似懸河。你道二人過在甚處？代云：有過卽拈出。
示衆云：叢林言話卽不要，作麽生是宗門自己？代但展兩手。或云：迷身一句作麽生道？代云：何處有也？或云：目前不溺作麽生道？代云：下不舉上。
示衆云：江西卽説君臣父子，湖南卽説他不與麽。我此間總不如是，你還識壁麽？代云：何異？一日云：作麽生是不續再問？代云：秋風過去春風至。
因齋時聞鼓聲。師云：釋迦老子叫唤也。時有僧問：未審釋迦老子叫唤作麽？師云：你與麽，驢年夢見麽？代云：今日喫飯甚是遲。或云：我今年老七十八也，所作事難也。良久問僧：你道淨瓶年多少？無對。代云：甲子會。一日云：靈利底人難得。作麽生是靈利底人？代云：不妨。或云：問一答十問十答百底人，從什麽處來？代云：西京來。一日云：會佛法底人，共什麽人語話？代云：行者。問僧云：三藏聖教、天下老和尚言語，總拈却蝦蟇口裏。道將一句來！代云：昨日新雷起。師舉古人道：讀經千徧，紙上見經不識，忽然國師問你，作麽生？又云：忽然國師拈起，作麽生？代前語云：唵。代後語云：朝看華嚴，夜讀般若。或云：凡有請問，不得離於祇對，作麽生道？代云：路逢劒客須呈劒。一日云：作麽生是一句通褒貶？代云：雖是善因，而招惡果。或云：行住坐卧、著衣喫飯是法身。那箇是你四大？代云：和尚今年年尊。一日云：你若辨我，我辨你，是尋常。更有一條作麽生辨？代云：識。或云：節角語須是箇人始得。作麽生是節角語？代云：摩斯吒落水。一日云：繞天下行脚辨人底人，你道具什麽眼？代云：聽水。
上堂云：遇人卽鼻孔遼天。便下座。代云：識好惡。師或云：鬧市裏道將一句來！代便唱聲云：人家莫點燈火。
上堂云：爲衆竭力，禍出私門。代云：衆禍已除。或云：照盡一句，作麽生道？代云：某甲不欲開蝦蟇口。師在餬餅寮喫茶，云：不向汝道罪過。無對。復云：第一須忌火。便起去。代云：大衆不得辜負和尚。師或云：佛法大殺有，祇是灸瘡痛。代云：灸瘡痛猶可。一日云：臨坑不損人。代云：也是。又云：某甲識好惡。或云：古人道，舉卽易，作麽生？代云：以貌取人。一日云：驀點是什麽時節？代云：不可道是蝦蟇蛤蚾。或云：不是雲門罪過。便起去。代云：事不孤起。師或云：己事若明，始消他供養。作麽生是你明底事？又云：舉一明三，萬里崖州。代云：一切由和尚。代前語云：飽。師或拈起拄杖問僧：這箇汝不得道著，作麽生是衲僧孔竅？無對。又云：你若道不得，向鼻孔裏道將一句來！代云：新羅火鐵鄆州針。又云：疋上不足。
因僧來參，師拈起袈裟云：你若道得，落我袈裟綣繢裏；你若道不得，又在鬼窟裏坐。作麽生？代云：某甲無氣力。或云：不明己底人，過在什麽處？代云：大人不合如此。一日云：放下一句無不盡。代云：養子之緣。或云：不用指東劃西，什麽人會佛法？代云：三家村裏老翁婆。一日云：你若衣鉢下坐，縛殺你；你若走上來，走殺你。作麽生是不停之句？代云：速。或云：新羅國裏置將一問來！代云：便請。一日云：萬法從甚處起？代云：糞堆頭。師或云：第一句作麽生道？你若明得，陝府鐵牛吞却乾坤。代云：謝和尚重重相爲。一日云：作麽生是問中具眼？代云：瞽。
示衆云：舉一不得舉二，你若舉二，放你舉三。代云：開。師或云：天堂地獄，鑊湯鑪炭，蓋却你頭。三世諸佛總在你脚跟下，三十年後鼻孔遼天。代云：不可更作野狐精見解也。一日云：五音六律是有是無？代云：不可蝦蟇窟裏作活計。師或云：一句該通五千餘首蘇嚕薩訶。代云：三門頭打鼓，佛殿裏行香。師或云：如今半夏也，敲磕處道將一句來！師復云：蜜怛哩孤、蜜怛哩智。又云：蜜怛哩孤、蜜怛哩智，作麽生？代云：󱼅啉。又云：磕。一日云：三十年後會去在。代云：點兒落節。或云：頭上霹靂卽不問你，脚下龍過道將一句來！代云：朝起雲，夜降雨。師問僧：德山便棒，你道學人還有長處也無？代云：無端。一日云：一切智智清淨中，還有生滅麽？代云：夜叉説半偈。或云：若知去處，什麽劫中無祖佛？代云：發。
示衆云：作麽生是不露鋒骨句？代云：今時人須是明明向道始得。師乃有頌：不露鋒骨句，未語先分付，進步口喃喃，知君大罔措。或云：十方國土中，唯有一乘法。你道自己在一乘法裏，一乘法外？代云：入。又云：是。一日云：紐半破三針筒，鼻孔裏道將一句來！代云：海裏使風，山上船。或云：折半列三針筒，鼻孔在什麽處？與我箇箇拈出來看！代云：上中下。或云：分疆列土作麽生道？代云：文殊自文殊，解脱自解脱。師或云：衲僧須得巴鼻，卽識得天下人。作麽生是衲僧巴鼻？代云：德山棒。
示衆云：淺聞卽深悟，深聞卽不悟。代云：迷逢達磨。或云：衲僧須識古人眼。作麽生是古人眼？代云：蝦蟇跳上天。一日云：處處道將一句來！代云：閙市裏天子，百草頭上老僧。或云：暗道將一句來！代云：藏頭露尾。一日云：將南作北，將北作南。作麽生道？代云：由阿誰？或云：未打板已前，道將一句來！代云：著什麽來由？一日云：以有爲有，作麽生免得去？代云：患。師或云：解患非患。明得了，作麽生是眼？代云：晝見日，夜見星。一日云：明暗爲什麽不相管？代云：難爲怪笑。或云：過在什麽處？得與麽難？代云：辨。一日云：渺漫不分，是什麽人分上事？代云：不可作沙彌行者見解也。師或拈起拄杖云：莫道老和尚瞞你，貴之與賤，縱横十字。一時這裏會得了，莫辜負老僧。代云：百鳥爲子屈。又云：抑與之與。師或云：見麽？自云：見。又云：見什麽？代云：花。師舉古人云：至道無難，唯嫌揀擇。這箇是僧堂，這箇是佛殿，那箇是不揀擇？代云：何必如此。師或云：全抽半抽作麽生道？復云：作麽生是半抽？代云：跳出死蝦蟇。又云：作麽生是全抽？代云：案山雷，主山雨。師或云：你自鈍置，第一不得錯舉。代云：事不孤起。一日云：識得道得，出來道看！話端道什麽？代云：識罪。或云：作麽生是不再問底句？代云：今年春氣早，夜來陽鳥啼。又云：佛殿裏裝香，三門前合掌。一日云：入夏來十一日也。還得入頭麽？作麽生道？代云：來日十二。師因喫茶，拈起茶盞云：一口吞盡作麽生？代云：茶又喫却。
示衆云：西天二十八祖，唐土六祖，天下老和尚總出頭來，過在什麽處？又云：你在此間三冬兩夏，忽然出外，有人問：雲門老和尚道什麽？你向他道什麽？代云：驀面唾這野狐精。代前語云：他不是顛。或云：古人道：從門入者非寶。作麽生是門？代云：道得也無用處。
因聞鼓聲，云：鼓聲咬破七條。又指僧云：抱取貓兒來！代云：不用别人。師問僧：行脚事卽不問汝，三十二相八十種好，道將一句來！還有人道得麽？代云：怛薩阿竭二千年。師或云：不問汝叢林言教，這箇是天，這箇是地。以手指身云：這箇是我。又指露柱云：這箇是露柱，那箇是佛法？代云：也大難。師在僧堂中喫茶，拈起托子云：蒸餅饅頭一任汝喫。你道這箇是什麽？代云：乾狗屎。又云：茶又喫了也。師或云：你還識德山麽？莫道我壓良爲賤。代云：也知和尚因某甲置得。師聞齋鼓聲，云：你道鼓因什麽置得？代云：因皮置得。師聞齋鼓聲，云：你還識得老婆禪麽？代云：鼓聲唤喫飯去。一日云：古人道，巧拙具生殺。作麽生是生殺？代云：疋上不足，疋下有餘。上堂，大衆集已。師云：大衆齋去。却問僧：你道我教伊去，還有過也無？代云：也不是和尚特地如此。師行次，以拄杖打露柱一下，云：新羅天子勃跳上梵天。代云：無端。師或云：世諦不要道，佛法道將一句來！代云：父子之情。一日云：通明底人，什麽物與麽來？代云：莫教屈著人。又云：釋迦老子須彌山。或云：古人道：朝朝抱佛眠，起時還共起。你道見解朦朧底人作麽生？代云：未到。問僧云：眼中無色識，識中無色眼，色眼二俱無，何能令見色？去却古人，道將一句來！代云：把將饅頭蒸餅來！又云：雪上更加霜。又云：有什麽？師或云：幡竿頭倒卓，是第幾機？代云：打。一日云：學佛法底人如恒河沙，百草頭上道將一句來！代云：俱。師因出門，云：古人道：從門入者非寶。汝道從門出者作麽生？代云：一。師入堂齋次，指聖僧供鉢，問僧云：你若喫盡，又在解脱深坑裏；你若喫不盡，又不唧𠺕。作麽生？代云：大衆喫飯次。
上堂云：劃斷卽不可。復云：你若不會，三十年後莫道不見老僧。代云：和尚恐人埋没。代前語云：今日上堂，大衆著便。師或以拄杖打露柱一下，云：你作麽生不説禪？復云：埋没人家男女。無對。自云：擔枷過狀。自代前語云：争怪得别人！師或云：湖裏魚變成龍卽不問，你作麽生是針眼魚？代云：點。師聞打槌聲，云：妙喜世界百雜碎。擎鉢盂向湖南城裏喫粥。代云：浴後喫。
一日云：什麽語中無世諦？什麽語中無地獄？代云：天晴日出，雨下雷興。或云：平常心是道。你平常道將一句來！代云：五箇餬餅三箇䭔。一日云：一句辨邪正。忽有人問：作麽生是辨邪正底句？你作麽生道？代云：西天與此土不同。或云：今日已前不要，今日已後不要，正當今日道將一句來！代云：正好。師或云：病遇因卽瘥，你道遇什麽因？道得底道看！代云：尚。或云：鉢盂匙筯，與露柱相去多少？代云：分開好。又云：尋常得此便。一日云：當鋒一句作麽生道？代云：領。或云：作麽生是辨慈風一句？代云：識取好。一日云：迷身一句作麽生道？代云：昨日雷聲起，今朝陽鳥啼。師或云：不用勃跳，道將一句來！代云：死蛤蚾也無用處。一日云：作麽生是提婆宗？代云：西天令嚴，此土還較。或云：汝道何物具四德？代云：死貓兒。又云：把不具底來！一日云：荆棘不彫擇，道將一句來！代云：拈放一邊。或云：有一切見底人是什麽人？代云：三家村裏納税漢。一日云：不占田地，道將一句來！代云：總屬和尚。或云：倒道將一句來看！代云：訶薩。一日云：息節一句作麽生道？代云：知時好。師或云：天下亂走，將什麽過水？代云：且曬著。師或時拈拄杖作射勢，云：官家進器械來也。看看！代云：和尚不得放過。又云：僧堂前。師或云：一夜展脚睡天明，道將一句來！代云：何不快起。或云：作麽生是赤脱一句？代云：也大無端。一日云：以有爲有，此人過在什麽處？代云：苦。或云：還有不識祖師底人麽？代云：仁義道中。又云：不患。一日云：識過無過，不識過，過也不知。代云：熱。或云：曹溪路上還有俗談也無？代云：二事一時。
一日云：佛法外，置將一問來！代云：一箇便多。或云：既知來處，什麽劫中無祖師？代云：某甲今年不著便。或云：寸草不生，不學禪，不學道。代云：是什麽閑？或云：還有吞不盡句麽？代云：蛇。
師行次，以拄杖打露柱一下。云：什麽處來？自云：西天來。復云：來這裏作什麽？自云：説佛法。乃喝云：欺我唐土人。又以拄杖打一下，便行。却拈問僧：汝道我意作麽生？僧便問：祇如師意作麽生？代云：不用行主。又云：師子咬人。復問僧：祇如當機合下得什麽語？代云：發。又云：百歲老兒作歌舞。一日云：驀劄一句，作麽生道？代云：因一事，長一智。或云：大藏教將什麽辨？代云：點。一日云：佛殿爲什麽不見僧堂？代云：痛。或云：衲僧鼻孔卽不問，汝泥裏洗土塊道將一句來！代但彈指。又云：衲僧鼻孔又作麽生道？代云：翫山翫水。師或問僧：作麽生是不寂句？無對。師云：汝問，我與汝道。僧便問：作麽生是不寂句？師云：󱼅。代前語云：不可向鬼窟裏作活計。又云：作麽生是󱼅？代云：會此意。又云：文殊五字。或云：作麽生是入鄉隨俗底句？代云：君子可入。一日云：作麽生是提綱一句？代云：雷峰南，趙州北。一日云：靈苗不動根，過在什麽處？代云：誤却多少人。或云：一顆圓光明已久，作麽生是一顆圓光？代云：謝和尚重重相爲。師或云：作麽生是對明一句？代云：露。師或云：非色非聲，體上明得，是第幾機？代云：不可向野狐窟裏作活計。一日云：布幔天網打龍，布絲網撈鰕摝蜆。你道螺蚌落在什麽處？代云：具眼。
師因卸却七條，語僧云：汝道來生莫不會佛法麽？僧無語。代云：和尚幸是大人。又云：某甲不敢道。復云：爲什麽不敢道？又云：自有和尚在。師歲夜問僧：餅餤是羅漢藥石，還將得饆饠䭔子來麽？無對。代云：今日東風起。師或云：你若不相當，且向古人建化門中道將一句來。若道不得，向異處道將一句來。作麽生道？代云：前來猶是可。一日云：遠卽照，近卽明。作麽生道？代云：入水始見長人。又云：更不要也。師或拈拄杖云：且向這裏會，也有利益，也無利益。總不會，顢頇佛性，儱侗真如。代云：疋上不足，疋下有餘。一日云：萬法從什麽處起？代云：不可向和尚道蝦蟇口裏也。
因齋時聞鼓聲，云：古人道：一切聲是佛聲。唤作佛聲，唤作鼓聲？代云：和尚道了也。又云：和尚不宜喫麵。因見僧來參，師打露柱一下，云：來這裏瞞我。代云：但打露柱。一摑云：爲人自安。一日云：至道無難，唯嫌揀擇。作麽生是不揀擇？又云：如來妙色身，羅羅李。代云：不出。代前語云：古人道了也。因齋時打帳座一下，云：這箇喫。又打飯牀一下云：這箇不喫。代云：一槌兩當。因搬米，問僧：人擔米，米擔人？代云：總得。又云：搬米辛苦，猶是可。又問僧：大橋有多少米？僧云：七十碩。師拈起拄杖云：七十碩米，一時在拄杖頭上。擔將來卽得；若擔不得，餓殺你。代云：不可爲小小。一日云：有所説，野干鳴；無所説，師子吼。我與麽是野干鳴，作麽生是師子吼？代云：九九八十一。師或云：埋没兩字不用道著。代云：深領和尚慈悲。又云：因某甲所置。師或云：善財入門也，作麽生道，得出去？代云：朝遊羅浮。師或云：餬餅從你横咬豎咬，不離這裏，道將一句來！代云：今日新麵。一日云：有賞有罰，道將一句來！代云：遇賤卽貴，天晴日出。或云：龍潛師溺，起自何來？作麽生是不活底句？代云：有什麽難辨？一日云：敲磕一句作麽生道？代云：驢生馲𩢷馬生騾。或云：作麽生得道，斷商量？代云：來年更有新條在，惱亂春風卒未休。一日云：辨得親疏，爲什麽被親疏所使？代云：阿誰置得？或云：古人道，會卽途中受用，不會卽世諦流布。完圝道將一句來！代云：一錢兩箇，二錢三箇。一日云：一句道將來！代云：疋上不足。因夏末問僧：初秋夏末，不觸平常，道將一句來！代云：初三十一，中九下七。師問僧：通身是水，阿誰喫？代云：洎與和尚作笑具。一日云：三日不相見，不得作舊時看。作麽生？代云：千。
師見新到，云：雪峰和尚道：開却路，達磨來也。我問你作麽生？僧云：築著和尚鼻孔。師云：地神惡發，把須彌山一摑，勃跳上梵天，拶破帝釋鼻孔。你爲什麽向日本國裏藏身？僧云：和尚莫瞞人好。師云：築著老僧鼻孔，又作麽生？無對。師云：將知你祇是學語之流。代無語處云：和尚祇恐某甲不實。又云：邏邏哩。問新到：你是甚處人？僧云：新羅人。師云：將什麽過海？僧云：草賊大敗。師云：你爲什麽在我手裏？僧云：恰是。師云：勃跳。無對。代前語云：常得此便。又云：一任勃跳。問新到：你在南嶽山借我二百錢，爲什麽不還？無對。代云：今日小出大遇。又云：今日不著便。問僧：心法雙忘是第幾座？僧云：第二座。師云：作麽生是第一座？僧云：不敢虧於和尚。師不肯。代云：韶州糴米。問僧：什麽處來？僧云：摘茶來。師云：人摘茶，茶摘人？無對。代云：和尚道了，某甲不可更道。師問僧：你是修造那？云：是。師云：盡乾坤是箇屋，作麽生是屋主？無對。師云：你問，我與汝道。僧便問。師云：薨。代前語云：瞞却多少人來！師問僧：汝是湖南出家那？僧云：是。師云：識三門下金剛麽？僧云：不可更識也。師云：野狐窟裏出頭。無對。代云：若不出頭。代初問處云：祇是箇泥人。又云：識得者泥人有甚用處。又云：念某甲新入衆。
師問僧：甚處來？僧云：禮塔來。師云：祖師道什麽？僧云：和尚道什麽？師云：將謂是箇靈利漢。無對。代云：祇爲仁義道中。師問僧：甚處來？僧提起衲衣。師云：我問你甚處來？僧云：和尚爲什麽不領話？師便打。代云：且喜。代前語云：和尚休得也未？
僧辭師，師云：你辭去那？云：是。師云：前頭江難過。僧云：一切臨時。師云：蘇盧薩訶。代前語云：臨行不可無禮去也。代後語云：太粗心。又云：近日世界不好。師問僧：甚處過夏？僧云：和尚合知。師云：我卽知。僧云：且道某甲甚處過夏？師云：老鼠孔裏出頭。無對。代云：道著。代前語云：便出去。僧辭師，師云：莫教敗闕。僧云：和尚有什麽事，但問。師云：草賊大敗。無對。代云：敗也。代前語云：不少。
因普請搬米了，坐次，云：近日不唧𠺕，祇擔得一斗米，不如快脱去。僧云：和尚脱向甚處去？師云：嗄。僧擬再問，師云：釘釘了。代云：灼然。代前語云：今日搬米困。又云：尚近。師問僧：還見燈籠麽？僧云：不可更見也。師云：猢猻繫露柱。代云：深領和尚佛法深心。代前語云：好事不如無。問僧：近離甚處？僧云：查渡。師云：蹋破多少草鞋？無對。代云：可惜草鞋。又云：不虚蹋破草鞋。
師見飯頭，云：汝是飯頭麽？云：是。師云：顆裏有幾米？米裏有幾顆？無對。代云：某甲瞻星望月。又云：福利門中不得不作。
師因齋次，問僧：你是甚處人？云：淮南人。又問一僧：你是甚處人？云：京兆人。師拈起蒸餅云：我也無可到你淮南人，也無可到你京兆人。二僧無對。師遂拈蒸餅挒轉，云：我惜你作麽生？又無對。代云：不是和尚惜。代前語云：普同供養。又云：且留供養和尚。
問僧：看什麽經？云：已有人問了。師云：你爲什麽在我脚下？僧云：恰是。師云：伏惟尚饗。代云：蒼天，蒼天。又云：將謂韶州無。問僧：看什麽經？云：般若燈論。師云：西天金剛座上，甚人説佛法？僧云：和尚合知。師云：你夢見麽？無語。代云：不獨某甲。代前語云：跳出死蝦蟇。又云：將謂西天無。又云：墮。
因齋次，問僧：喫得幾箇餬餅？僧云：喫得四箇。師云：你爲什麽鼻孔裏祇有一莖毛？無對。師云：脱空妄語。代前語云：直須慎初，又須護末。因齋次，問僧：羹受飯裏，飯受羹裏？過在什麽處？道得别有商量。無對。代云：好羹好飯。又云：不可道和尚蝦蟇窟裏。因僧辭師，師下座把僧手云：著幾錢。無對。師云：你問我。僧便問。師云：都不直半分錢。代云：有什麽信物送路將來？又云：臨行。因見龍藏字，問僧：龍藏出得箇什麽？無對。師云：你問我，與你道。僧便問。師云：出箇死蝦蟇。代云：屎臭氣。又云：饅頭蒸餅。因搬米次，師以拄杖打僧一下，云：這箇師僧不去搬米是不？僧云：搬米入倉了也。師云：搬米入倉了且置，阿誰喫飯？僧便出去。師云：脱空妄語漢！又拈問僧：作麽生免得，不被主家道得脱空妄語？代云：爲什麽壓良爲賤？又云：因一事，長一智。代是不處云：和尚著甚來由？
師在僧堂前問僧：這箇鐘子是什麽物作？無對。師云：你問我。僧便問。師云：衲僧作。代但打鐘一下，云：摩訶般若波羅蜜。又云：衆僧堂前。
師問修造僧：甚處來？僧云：山上斫木來。師云：還斫得合盤麽？僧云：和尚放某甲過卽道。師云：放你過作麽生道？僧便禮拜，師便打。代云：某甲也漝麽？又云：可惜成功不毁。又云：斫。問僧：甚處來？僧云：搬柴來。師云：維那打鼓不搬柴，作麽生？無對。代云：錯領。又云：可惜搬柴工夫。又云：和尚位處當人，某甲參學。又云：纔施少許功勞。師問僧：甚處來？云：山下來。師云：有幾人？僧云：四人。師豎起拄杖云：總在者裏。無對。代云：抑己而已。又云：誤却多少人。問僧：喫得幾箇餬餅？云：三箇。師拈起餬餅云：這箇是第幾箇？無對。師云：你問我。僧便問。師云：不出。代云：欺敵者亡。問僧：甚處來？僧云：湖南來。師云：夏在甚處？僧云：湖南。師云：開通寺在甚處？僧云：不會。師云：參堂去！無對。代云：諾。代初語云：和尚遠問，學人近對。又云：纔始新到。
師齋次，問僧：你道鉢盂裏多少飯？無對。代云：野。又云：飽便休。又云：一杓兩杓。師見僧齋次，問：鉢盂匙筯拈向一邊，把將餛飩來！無對。代云：好羹好飯。又云：休。
問僧：看什麽經？僧拈起經。師云：鬼窟裏出頭。僧云：和尚見箇什麽？師云：贓物見在。無對。代云：仁義道中，不合如此。問僧：看什麽經？僧云：般若經。師云：經中道：一切智智清淨。是麽？僧云：是。師云：你眼爲什麽穿過石榴樹？僧云：古人何在？師云：古人卽知，是你不知。無對。代云：大有人不識勢。
師問僧：甚處來？云：嶺中來。師云：夏在甚處？僧云：招慶。師云：招慶有何言句？僧近前應諾。師云：一不成，二不是。無對。師云：灼然。代云：祇守是。
師因齋次，拈起餕餡謂僧云：擬分一半與你，又却不分。僧云：爲什麽不分？師云：爲你打野榸。代云：將食與人也不惡。又云：謝和尚供養。又云：和尚無端作麽？
師因喫茶次，云：茶作麽生滋味？僧云：請和尚鑒。師云：鉢盂無底尋常事，面上無鼻笑殺人。無對。師云：趁隊喫飯漢。代云：祇守是。又代以茶便潑。又云：且待某甲點一椀茶。師問僧：甚處過夏？僧云：和尚合知。師云：我卽知。僧云：且道某甲甚處過夏？師云：不消一劄。代云：更不消也。
問僧：看什麽經？僧應諾。師云：因甚失却？僧云：某甲甚處失却？師云：自領出去。代云：同路。又云：和尚大人不合自作。
問僧：完圝餅角子卽不要，你半截底把將來！僧應諾。師云：這箇是完圝底，把將來！代云：齋與不齋，當來無礙。又云：檀越所修福。
師問新到：什麽處來？僧云：郴州。師云：夏在甚處？僧云：荆南分金。師云：分得多少？僧展兩手。師云：這箇是瓦礫。僧云：和尚莫别有麽？師云：乾屎橛一任咬。代云：若不言瑕，争得玉轉！
問僧：看什麽經？僧云：瑜伽論。師云：爲甚義墮？僧云：什麽處義墮？師云：自領出去。代云：悔不先下手。問僧：曾講百法論是不？僧云：是。師云：爲什麽脱空妄語？代云：事不孤起。又云：著。
因爲亡僧唱衣次，問僧：如今唱衣，亡僧還向這裏麽？代云：勞煩大衆，不能等候，打徧槌去也。問僧：甚處來。僧云：搬柴來。師云：搬得多少轉，一宿覺？僧云：二十轉。師云：你爲什麽打落當門齒？無對。師便打云：學語之流。代云：也知和尚佛法身心。又代前語云：搬柴早是辛苦。問僧：看什麽經？其僧却指傍僧云：和尚問何不祇對？師云：露柱爲什麽倒退三千里？僧云：豈干他事！師云：學語之流。代云：洎合不識勢。又代珍重，便出。又云：著者非一。
師在西京時，問僧：你是甚處人？僧云：于闐國人。師云：還到西天麽？僧云：到。師拈起拄杖云：掣電之機不問你，還到這裏麽？僧云：不會。師呵呵大笑。代云：深領和尚降尊就卑。又云：將謂此土無。又云：勳。問新到：甚處來？僧云：南嶽來。師云：觀音爲什麽入洞庭湖裏去？僧云：某甲初心不會。師云：参堂去！代云：諾。又云：惑著多少人來？又云：和尚問觀音，某甲對彌勒。
師齋次，問僧：半夜搬柴卽不問，你齋時將什麽喫飯？僧拈起鉢盂，師以拄杖打落，僧無語。代云：引。又云：兩片皮。又云：匙筯、鉢盂、手巾、單子。因喫茶次，問僧：你是柴頭不？僧云：是。師云：更勸一甌茶。代云：辛苦受盡。又云：功不浪施。又云：和尚念某甲辛苦。問僧：你是園頭不？僧云：是。師云：蘿蔔爲什麽不生根？無對。代云：雨水多。又云：不解悦豫使人。問僧：你是甚人？僧云：知客。師云：客來將何祇待？僧云：隨家豐儉。師云：這箇是瓦椀竹筯，客來將何祇待？僧云：謝和尚慈悲。師云：鰕跳不出斗。無對。師云：你問我。僧便問：將何祇待？師便打。代初問處，便打。又云：一盤飯兩椀茶。又云：貪觀天上月。師問僧：你是甚處出家？僧云：趙州孫。師云：師翁是甚處人？代云：喫飯老和尚。
師因見水磨題梁云：永爲不朽，後卽破損。師問僧：既是永爲不朽，爲什麽却被水推？無對。代云：不因一事，難長一智。又云：堯舜之君，猶稽於化。師問僧：不惹泥水，作麽生道？代云：南山打鼓北山舞。
因齋次，問僧：者裏還有超佛越祖之談麽？僧云：有。師云：什麽處去也？無對。代云：新羅國裏。又云：和尚恐某甲不實。代前語云：喫飯時不合與麽道。師問柴頭：你爲什麽拽折大梁鋸？僧云：無。師云：無卽休。代云：彼此。又云：平地。又云：也知和尚爲頭首辛苦。師問僧：什麽處來？僧云：南嶽來。師云：我此間不曾與人葛藤，近前來！僧乃近前。師云：去。代云：念學人遠來。又云：今日無彩。
因僧在師前立，以拄杖打一下，其僧囘首。師展手云：把錢來！無對。代云：若不轉頭，争知後事。又云：但驀面唾。因入厨，問菜頭云：鍋裏多少茄子？無對。師云：你問我，與你道。僧便問。師云：消不得。代云：一桶。又代後語云：是。因普請歸三門下，問僧：困作什麽面目？僧云：和尚合知。師云：我卽不知。僧却問：困作什麽面目？師拈拄杖云：遇長卽長，遇短卽短。僧云：未審困與麽道，和尚與麽道？師云：我也知你親。無對。代云：争知！又代前語云：老少黄白。師問飯頭：佛是千百億化身，你每日作飯，一杓幾箇釋迦老子？無對。代云：一僧一升米。又云：今日齋飯較細。
問僧：甚處來？僧云：南華塔頭來。師云：祖師有什麽言句？僧云：有。師云：不得錯舉。僧云：請和尚領話。師云：我道你一不成，二不是。代云：和尚大殺教令。問磨頭：人打羅，羅打人？無對。代云：近來喫麵多。又云：客來須看，賊來須打。問僧：什麽處來？僧云：南華塔頭來。師云：還見祖師麽？僧云：用見作什麽？師云：你又去那裏作什麽？僧云：有什麽過？師云：既去無過，見有什麽過？無對。代云：若不如是，争知慈悲！問僧：甚處來？僧云：赴齋來。師云：將䞋錢來！僧云：和尚欠少箇什麽？師云：你又欠少箇什麽？僧云：不欠少。師云：不欠少，又赴齋作什麽？無對。代云：何妨。又云：趁塊。問僧：你是向北人？僧云：是。師以一摑。無對。師云：你問我。僧却問：和尚甚處人？師又以一摑。無對。代前問處，打一摑。又代後云：仁義道中。有僧粥後來見師，師云：喫粥了也未？僧云：了也。師云：咬著露柱麽？僧云：咬著。師云：看硬著你。無對。代云：也知和尚恐人不實。又云：硬阿誰？
師因開門，有僧便入。師驀胸擒住云：有甚麽事？僧云：有什麽事？師以一摑。無對。代云：退己進於人，爲存賓主禮。代擒住處云：驀面唾這野狐精。又代云：因學人置得。師指露柱問東京僧：你鄉中還有這箇麽？僧云：有。師云：唤作什麽？僧云：唤作露柱。師云：三家村裏老翁也解與麽道。無對。代云：本色。師見僧來，乃舉起拳作打勢，僧近前作受勢。師與一摑。無對。代云：便出去。又云：一彩兩賽。又代云：行因招禍。又云：謝重重相爲。問僧：甚處來？僧云：大普請，搬柴來。師云：小普請爲什麽不到？無對。代云：依前又是大普請。又云：辛苦受盡。問新到：甚處來？僧云：不敢。師云：放你三十棒。無對。代云：某甲也漝麽？又云：可惜許七間法堂。問僧：甚處來？云：荆南來。師云：夏在什麽處？僧云：分金。師云：有事相借問得麽？僧云：便請。師云：鷂子過新羅。僧無對。代云：是。於借問處代云：鷂子過新羅。
師在僧堂内喫茶，問設茶僧云：什麽處安排？僧指板頭云：在這裏。師云：你更設一堂茶始得。無對。代云：近日錢難得。又云：小財不去，大財不來。又云：上閒下板頭。問僧：甚處來？僧云：郴州。師云：夏在什麽處？僧云：西禪。師云：説什麽法？僧展兩手垂兩邊，師便打。僧云：某甲話在。師却展兩手。無對。師打趁出。代云：便出去。問僧：甚處來？僧云：南華禮塔來。師云：莫脱空。僧云：實去來。師云：五戒不持。無對。代云：彼此不出。
因齋次，問僧：盂裏幾餅，餅裏幾盂？僧拈起餅。師云：問著箇老婆。無對。代云：不消。又於問處云：大衆喫飯次。師因普請入柴寮，云：老底不用去還，有老底麽？僧云：有。師云：在什麽處？僧乃推出一僧。師云：這箇猶是後生。無對。代云：若與麽，却普請去始得。師因喫茶次，云：什麽人接盞子？有僧便接。師云：村裏老翁拜冬至。無對。代云：祇爲行仁義，却招禍及身。
有僧來參，師問：曾聽講來麽？僧云：是。師云：見説有唯識論是不？僧云：是。師云：非非想天，説箇什麽？僧云：不會。師云：且念文書。代云：禪師愛欺座主。又云：吽㗶。又云：維摩頭，法華尾。有僧辭師，師云：甚處去。僧云：湖南去。師云：前頭津鋪難過。僧云：某甲有隨身公驗。師云：這箇是念上大人。無對。代云：小小村鎮，不足可言。又云：和尚大殺。代前語云：便珍重出去。
師問新到云：把將公驗來！僧云：有人問了也。師云：由是念上大人。僧云：莫錯。師云：草賊大敗。無對。代前語云：且存仁義。代後語云：大似村鎮頭。又云：久嚮。問僧：一切聲是佛聲，一切色是佛色。拈却了也，與我道！僧云：拈却了也。師云：與麽説，驢年會麽？無對。代云：君子一言。代初語云：狂。又云：不存少許佛法身心。問僧：甚處來？僧云：摘茶來。師云：摘得幾箇達磨？代云：新茶宜少喫。又云：因摘春茶，不廢功力。
因僧辭師，師云：甚處去？僧云：虔上去。師云：打野榸漢。代云：珍重。又云：臨行。因曬麥，問僧：曬了也未？僧云：了也。師云：饅頭從你横咬豎咬，不離這裏。道將一句來！代云：新麥麵少喫。又云：三事蒸作餬餅糖餅。
問僧：看什麽經？云：顯揚聖教論？師云：適來一問，爲什麽照不著？僧云：什麽處照不著？師云：夢見顯揚聖教麽？代云：若不如是，争見當人。又云：照不著。師問看經僧：表首是什麽字？僧拈起經。師云：我也有。僧云：和尚既有，爲什麽却問？師云：争奈與麽何？僧云：有什麽過？師云：自屎不覺臭。代云：今日方知。又云：德山拄杖紫胡狗。又云：和尚此問大殺靈利。
鼓山有小師，久在崇壽，却歸嶺中到保福處相看。福知來，却入帳子内，衲衣蓋頭坐。僧云：和尚出汗那？不對。有僧舉似師，師云：見成公案，不能折合。代云：鈍置殺人。又云：草賊大敗。師問僧：看什麽經？僧云：呪。師云：與麽語話，未有主在。僧云：和尚莫錯。師云：自領出去。代云：便出去。問僧：我有箇不露鋒骨底句，作麽生？有長老云：收。師云：與麽道得一半。代云：深領和尚慈悲。又云：句𠰚。又云：洎不别處。
因修藏，問僧：作麽生是藏？僧應諾。師云：這箇是藏脚，還我藏來！無對。代云：争得不修藏！又云：玉。
問新到：甚處過夏？云：雲蓋。師云：多少人？僧云：七十人。師云：你爲什麽不在數？代云：新到分上未受與麽。又云：恐久住瞋。問僧：甚處來？僧云：郴州。師云：你爲甚麽失脚？代云：魯般門下弄大斧。又云：客是主人相。問僧：甚處來？云：查渡。師云：你爲什麽蓋不著？僧云：和尚莫塗糊某甲。師云：鰕跳不出斗。代云：新到便蒙和尚重重嚴飾。又云：見面。問僧：古人道：無邊刹境，自他不隔於毫端。新羅日本與這裏作麽生？僧云：不别。師云：入地獄。代云：不可作地獄見解。又云：争得玉歸？問僧：你不得鈍置我。僧云：和尚因什麽到與麽地？師云：我鈍置你猶可，你鈍置我更殺。代云：事不孤起。又云：和尚也大無端。又云：某甲甚處不下馬？問僧：你諸人行脚，道我知有。與我拈三千大千世界，來眼睫上著。僧云：諾。師云：錢塘爲什麽去國三千里？僧云：豈干他事？師云：者掠虚漢！代云：和尚倚勢欺人。又云：常得此便。
問僧：甚處來？僧云：南華塔頭來。師云：還見祖師麽？僧云：南華橋折。師云：南嶽石橋又作麽生？無對。師云：學語之流。代云：便出去。又云：上也。問僧：甚處來？僧云：湼槃堂裏來。師云：亡僧還喫飯麽？僧云：不喫。師云：活人還喫飯麽？無對。代云：一杓兩杓。又云：欠他一箇餬餅也不得。又云：也能祇對。
師問僧：講律來是麽？僧云：是。師云：律鈔中説大小乘無分别。作麽生是無分别？無對。代云：靈樹置將一句來！師問僧：法身還喫飯麽？僧云：諸方老宿不肯，法身無形無相，作麽生喫？師云：與麽道，夢見法身麽？僧云：有不肯處作麽生？師云：自不知。乃云：法身喫飯。又代云：將謂有衲僧孔竅，猶是潑屎潑尿。復云：灼然。百千人中未有一人到此境界。自云：和尚作麽生？代云：咄！這有頭無尾漢！
師問僧：三藏聖教，古今老和尚，憑箇什麽照？僧云：高也著，低也著。師云：你與麽不得。代云：得與麽狼藉生。
因鑄鐘歸山，齋了，請師打鐘。師打了，大衆打。師問僧：打鐘圖甚麽？僧云：唤和尚喫飯。師不肯，代云：譬如閑。又云：息苦停酸。
師入京朝覲，歸至大橋，山門煎茶迎師。師喫茶果次，僧侍立。師語二參隨僧云：是你京中無可喫。乃拈一楪果子與一僧，其僧接得便去。又語一僧云：我不與你。僧無對。師云：那裏也有也。其僧又無對。别有僧出云：某甲今日也隨和尚來請一分，得麽？師云：嗄。僧云：某甲罪過，觸忤和尚。師云：我不能唾得你。無對。代前語云：也知果子少，兩人共一楪。又云：未到山，便蒙和尚管顧。代後語云：某甲更是。師歸山，受大衆參了，乃云：我離山得六十七日，問你六十七日事作麽生？衆無對。代云：和尚京中，歸無信物。又云：和尚京中喫麵多。
因數僧來參，師問：作什麽來？云：搬柴來。師云：歸向北去，不得辜負老僧。無對。復云：來來！三愚共成一智，作麽生？代云：一畝地。代前語云：不因一事，不長一智。
因齋次，云：今日喫飯，不得遷化去也。排比唱衣。無對。復云：你問我。僧便問：將什麽唱？師云：驢年摸著麽？又云：我與你三家村裏葛藤。更問！僧又問。師擎起椀云：這箇是定州椀子，一唱三十文。代前語云：錢是足陌。因齋次，問僧：你道人喫飯，飯喫人？無對。師云：你問我，與你道。僧乃問。師云：謝你答話。代前語云：不因喫飯，難得此言。
因僧隨師出三門，師問：古人道：大用現前，不存軌則。作麽生是不存軌則？無對。復云：你問我，與你道。僧便問。師引聲云：釋迦老子來也。僧又無對。師遂行數步，以拄杖打松樹一下，云：嗄嗄，會麽？僧云：不會。師云：你與麽驢年會麽？代前語云：多華樹嘲無半子。代後語云：由是。
師因見僧量米，乃問：籮裏多少達磨？無對。師云：你問我。僧便問。師云：斗量不盡。代云：因一事，長一智。又代趯却米籮便行。
因園頭請師喫茶，師云：你若煎茶，我有箇報答你處。無對。師云：汝問我，與汝道。園頭云：請師報答。師云：多著水，少著米。代云：得人一牛，還人一馬。又云：金字茶，六百錢一斤。
師因齋次，拈起蒸餅云：我這箇祇供養向北人，是你諸人總不得。時有僧問：某甲爲什麽不得？師云：鈍置殺人。代云：某甲猶可。代前語云：兩彩一賽。
問僧：古人道，直須一句下悟去。作麽生？僧云：直須一句下悟去。師云：你爲什麽鼻孔裏祇對我？僧云：某甲什麽處是鼻孔裏祇對？師云：夢見。代云：某甲慎初，和尚護末。又云：南柯。又云：少喫。又云：戒文一切總不犯。師問侍者：客來將什麽接待？者無對。代云：和尚要拄杖卽道。
因歲日在堂中點茶，師問僧：設羅漢齋，得生天福，你得飯喫。無對。師云：你問我，與你道。僧便問：爲什麽與麽道？師云：先來不著便，如今著屎潑。代前語云：非唯施主，某甲也蒙。
因聞鼓聲，問僧：打鼓爲什麽人？無語。師云：你問我。僧便問。師云：打鼓爲三軍，不爲你。代云：柴不辦。師坐次，有僧非時上來。師云：作什麽？僧云：請益。師云：你有什麽疑？僧云：某甲曾問和尚：一宿覺搬柴，柴搬一宿覺？師乃敲椅子三下，云：你作麽生會？僧云：一切臨時。師乃揎拳云：我共你相撲一交，得麽？無對。次日，其僧再上，值師漱盥次，師乃將水椀過與僧，云：送去厨下著。其僧送去了却來。師見來，乃從後門出去。其僧云：比來請益，却得一口椀。問僧：作麽生是打静一句？僧云：誰敢出頭。師云：你問我。僧便問。師以拄杖劃地一下，問僧：將什麽轉大藏教？僧云：莫越於此。師云：拈却菩提换却湼槃，又作麽生？僧云：今日七，明日八。師云：依稀似佛，莽鹵如僧。
因僧請喫湯次，師云：作麽生？無對。師云：你問我。僧便問。師以湯滴云：一滴落地，萬神俱醉。會麽？僧云：不會。師云：不會卽禮拜著。因見僧商量次，師打牀一下，僧默然。師云：作麽生是打静一句？僧云：出頭卽𠍹𦤻。師云：三十年後不得錯舉。因供養羅漢，問僧：今夜供養羅漢，你道羅漢還來也無？無對。師云：你問我，與你道。僧便問。師云：换水添香。僧云：與麽卽來也。師云：有什麽饅頭䭔子，速下來。師拈拄杖問僧：這箇是什麽？僧云：拄杖子。師云：入地獄。師見僧，乃召：來，來！僧便來。師云：蒼天，蒼天！僧無語。師云：蒼天！本是你哭，爲什麽却我哭？
因入菜園，見糞堆上牌子，問僧：道什麽？僧無對。師云：你問我。僧便問。師云：恐人無信。問修造庵主云：佛殿拆了也。忽然施主來，將何瞻敬？庵主合掌。師云：奴見婢殷勤。因聞蚊子叫，問僧：蚊子吞却祖師也。僧云：非蚊子吞祖師，祖師亦吞蚊子。師不肯，乃云：你問我。僧便問。師云：何怪香林云爲渠有分。
師問僧：近離甚處？僧云：查渡。師云：夏在甚處？僧云：湖南報慈。師云：甚時離彼？僧云：去年八月。師云：放你三頓棒。僧至來日，却上問訊云：昨日蒙和尚放三頓棒，不知過在什麽處？師云：飯袋子，江西湖南便漝麽去。僧於言下大悟。遂云：某甲自今已後，向無人煙處卓箇草菴，不畜一粒米，不種一莖菜，接待十方往來知識。與他出却釘，去却楔，除却膱脂帽子，脱却骯臭布衫，教伊灑灑地作箇衲僧。豈不俊哉！師云：飯袋子，身如椰兒大，開與麽大口。問僧：佛法還有長短也無？僧云：這簾子長五尺。師云：這箇是簾子，那箇是佛法？僧云：唤什麽作簾子？師云：脱空妄語漢！
因一日齋晚，僧看厨庫而立。師見，乃打一棒。僧囘首，師云：文殊、普賢，香積世界去也。問僧：看什麽經？僧云：般若經。師云：作麽生是清淨？僧云：共和尚商量了。師云：驢年夢見。又云：來來！更共你葛藤。蚊㡡裏藏身，東海鯉魚勃跳上三十三天，作麽生？僧云：和尚與麽道卽得。師云：這虚頭漢。問僧：看什麽經？僧云：般若經。師云：作麽生是清淨？僧云：什麽處不清淨？師云：繩牀入枇杷樹裏去也，見麽？僧云：和尚莫瞞人。師云：瞞人且置，你道我作麽生？無對。師云：這掠虚漢！
師因見僧在殿角立次，乃拍手一下云：佛殿露柱走入厨庫去也。僧囘首看。師云：見你不會，却來祗候佛殿。因僧侍立次，師云：不問有言，不問無言，你作麽生道？僧無語。師云：你問我。僧便問。師唤小師某甲，小師應諾。師云：你又得箇師弟也。師問僧：今日搬柴那？僧云：是。師云：古人道，不見一法，是你眼睛。乃於搬柴處，抛下一片柴，云：一大藏祇教説這箇。師於普請處謂衆云：今日困，有解問話底，置將一問來。若不問，向後鼻孔遼天，莫道我瞞你。師問僧：轉金剛經那？云：是。師云：一切法卽非一切法，是名一切法。乃拈扇子云：唤作扇子是名，拈了也，在什麽處？從朝至暮，顛倒妄想作麽？
因喫茶次，問僧：色香味觸具四塵，你道茶具幾塵？僧無語。師云：不得辜負我。師因見僧看經，乃云：看經須具看經眼，燈籠露柱，一大藏教，無欠少。拈起拄杖云：一大藏教總在拄杖頭上，何處見有一點來。展開去也，如是我聞，十方國土，廓周沙界。
師問僧：從苗辨地，因語識人。作麽生？僧云：不錯。師云：不敢。因僧設齋，師云：你是甚處人？僧云：某處人。師云：報典座，與阿師設齋。師因喫茶次，問僧：曹溪路上還有俗談也無？僧云：請和尚喫茶。師云：静處薩婆訶。師問僧：餬餅是什麽人做？僧拈起餬餅。師云：這箇且放一邊，長連牀上學得來，餬餅是甚人做？僧云：和尚莫瞞某甲好。師云：這虚頭漢！
師行次，一僧隨後行。師豎起拳云：如許大栗子，喫得幾箇？僧云：和尚莫錯。師云：是你錯。僧云：莫壓良爲賤。師云：静處薩婆訶。師問直歲：今日作甚來？歲云：刈茅來。師云：刈得幾箇祖師？歲云：三百箇。師云：朝行三千，暮行八百。東家杓柄長，西家杓柄短。作麽生？歲無語。師以拄杖打趁。
因僧齋歸，師問：齋主有什麽供養？僧豎起拳。師云：我這裏問你卽恁麽。僧堂前有人問你，作麽生道？僧云：一切臨時。師云：學語之流。師問僧：你作什麽？僧云：湼槃頭。師云：還有不病者麽？僧云：不會。師云：恁麽不會，不恁麽不會？僧無語。師云：汝問我。僧便問：作麽生是不病者？師指傍僧。
有南雄僧上白㲲一段。師云：汝道我向什麽處著？僧無語。師代云：拄杖頭上。師却問傍僧：你在南雄時識此僧麽？僧云：識。師云：唤去茶堂内喫茶。師問僧：不占田地句，作麽生道？僧云：不會。師云：不會且作韶州客。師問僧：喫得幾箇餬餅？僧云：忘却。師云：喫了忘却，未喫忘却？僧云：忘却，説什麽喫與未喫。師云：是你忘却甚處得來。師問僧：你從向北來，還曾遊臺麽？僧云：是。師云：關西湖南，還曾見長嘴鳥説禪麽？僧云：不見。師拈起拄杖，以口作吹勢，引聲云：禪禪。師問僧：甚處過夏？僧云：和尚實問卽道。師云：作賊人心虚。
舉臨濟三句語問塔主：祇如塔中和尚得第幾句？主無語。師云：你問我。主便問，師云：不快卽道。主云：作麽生是不快卽道？師云：一不成，二不是。師一日從方丈出，有僧過拄杖與師，師接得却過與僧，僧無語。師云：我今日著便。僧云：和尚爲什麽著便？師云：我拾得口喫飯。師問僧：甚處來？僧云：崇壽來。師云：崇壽有何言句？僧云：崇壽指凳子謂衆云：識得凳子，周匝有餘。師云：我卽不與麽。僧云：和尚又如何？師云：識得凳子，天地懸殊。師問堂中首座云：你道乾坤大地與汝自己同别？首座云：同。師云：一切物命蛾蛘蟻子，與你自己同别？首座云：同。師云：你爲什麽干戈相待？因在醋寮内，指云：這一甕醋得與麽滿，那一甕醋得與麽淺？僧云：人貧智短，馬瘦毛長。師大笑而出。問座主：講什麽經？主云：湼槃經。師云：湼槃具四德，是不？主云：是。師拈起椀子云：這箇具幾德？主云：一德也無。師云：古人因甚與麽道？主云：古人與麽道如何？師敲椀子云：會麽？主云：不會。師云：且講經著。因齋欠，有僧侍立，師云：你還飽也未？僧無語。師拈拄杖云：拄杖却飽。
乾坤并萬象，地獄及天堂；物物皆真現，頭頭總不傷。
堆山積嶽來，一一盡塵埃；更擬論玄妙，冰消瓦解摧。
辯口利舌問，高低總不虧；還如應病藥，診候在臨時。
當人如舉唱，三句豈能該；有問如何事，南嶽與天台。
金屑眼中翳，衣珠法上塵；己靈猶不重，佛祖爲何人。
黑豆未生前，商量己成顛；更尋言語會，特地隔西天。
罔象談真旨，都緣未辨明；守他山鬼窟，不免是精靈。
自遠趨風問，分明向道休；再三如不曉，消得箇非遥。
相見不揚眉，君東我亦西；紅霞穿碧海，白日繞須彌。
若欲正提綱，直須大地荒；欲來衝雪刃，不免露鋒鋩。
睡來合眼飯來餐，起坐終須勿兩般。同道盡知言不惑，十方刹土目前觀。
得用由來處處通，臨機施設認家風。揚眉瞬目同一眼，豎拂敲牀爲耳聾。
師初參睦州蹤禪師。州纔見師來，便閉却門。師乃扣門，州云：誰？師云：某甲。州云：作什麽？師云：己事未明，乞師指示。州開門一見，便閉却。師如此連三日去扣門。至第三日，州始開門，師乃拶入。州便擒住云：道，道！師擬議。州托開云：秦時轢鑽。師從此悟入。
師到雪峰莊，見一僧，師問：上座今日上山去那？僧云：是。師云：寄一則因緣問堂頭和尚，祇是不得道是别人語。僧云：得。師云：上座到山中，見和尚上堂，衆纔集，便出握腕立地云：這老漢項上鐵枷何不脱却？其僧一依師教。雪峰見這僧與麽道，便下座攔胸把住其僧云：速道，速道！僧無對。雪峰托開云：不是汝語。僧云：是某甲語。雪峰云：侍者將繩棒來！僧云：不是某語，是莊上一浙中上座教某甲來道。雪峰云：大衆去莊上迎取五百人善知識來。師次日上山。雪峰纔見便云：因什麽得到與麽地？師乃低頭，從兹契合。師在雪峰時，有僧問雪峰：如何是觸目不會道，運足焉知路？峰云：蒼天，蒼天！僧不明，遂問師：蒼天意旨如何？師云：三斤麻，一疋布。僧云：不會。師云：更奉三尺竹。後雪峰聞，喜云：我常疑箇布衲。師行脚時，見一座主舉在天台國清寺齋時，雪峰拈鉢盂問某：道得卽與你鉢盂。某云：此是化佛邊事。峰云：你作座主奴也未得。某云：不會。峰云：你問我，與你道。某始禮拜，峰便蹋倒。某得七年方見。師云：是你得七年方見？主云：是。師云：更與七年始得。
師在浙中藴和尚會裏，一日因喫茶次，舉藴和尚垂語云：見聞覺知是法，法離見聞覺知，作麽生？有傍僧云：見定如今目前一切見聞覺知是法，法亦不可得。師拍手一下，藴乃舉頭。師云：猶欠一著在。藴云：我到這裏却不會。
師到共相，共相問：什麽處來？師云：雪嶺來。相云：要急言句，舉一則來！師云：前日典座來，和尚何不問他？相云：典座且置。師云：箭過新羅。
師在嶺中時，問卧龍和尚：明己底人還見有己麽？龍云：不見有己，始明得己。又問：長連牀上學得底，是第幾機？龍云：第二機。師云：作麽生是第一機？龍云：緊峭草鞋。師在嶺中時，有僧問：如何是法身向上事？師云：向上與你道卽不難，汝唤什麽作法身？僧云：請和尚鑒。師云：鑒卽且置，作麽生説法身？僧云：與麽與麽。師云：此是長連牀上學得底。我且問你，法身還解喫飯麽？僧無語。後有僧舉似梁家庵主。主云：雲門直得入泥入水。資福云：欠一粒也不得，剩一粒也不得。
師在雪峰與長慶西院商量。雪峰上堂云：盡大地撮來如粟米粒大，抛向面前，漆桶不會，打鼓普請看！西院問師：雪峰與麽道，還有出頭不得處麽？師云：有。院云：作麽生是出頭不得處。師云：不可總作野狐精見解也。又云：狼藉不少。又云：七曜麗天。又云：南閻浮提，北鬱單越。
師一日與長慶舉趙州無賓主話。雪峰當時與一蹋：作麽生？師云：某甲不與麽。慶云：你作麽生？師云：石橋在向北。師與長慶舉石鞏接三平話。師云：作麽生道，免得石鞏唤作半箇聖人？慶云：若不還價，争辨真僞？師云：入水見長人。
師到洞巖，巖問：作什麽來？師云：親近來。巖云：亂走作什麽？師云：暫時不在。巖云：知過卽得。師云：和尚亂走作什麽？
師到疏山，疏山問：得力處道將一句來！師云：請和尚高聲問。山便高聲問。師云：和尚早朝喫粥麽？山云：作麽生不喫粥？師云：亂叫唤作麽。又因疏山示衆云：老僧咸通年已前會得法身邊事，咸通年已後會得法身向上事。師問：承聞和尚，咸通年已前會得法身邊事，咸通年已後會得法身向上事。是不？山云：是。師云：如何是法身邊事？山云：枯椿。師云：如何是法身向上事？山云：非枯椿。師云：還許學人説道理也無？山云：許你説。師云：枯椿豈不是明法身邊事，非枯椿豈不是明法身向上事。山云：是。師云：法身還該一切不？山云：作麽生不該？師指淨瓶云：法身還該這箇麽？山云：闍黎莫向淨瓶邊會。師便禮拜。
師到曹山，山示衆云：諸方盡把格則，何不與他道一轉語，教伊莫疑去？師便問：密密處爲什麽不知有？山云：祇爲密密，所以不知有。師云：此人作麽生親近？山云：不向密密處。師云：不向密密處，還得親近也無？山云：始得親近。師應諾諾。師問曹山：如何是沙門行？山云：喫常住苗稼者。師云：便與麽去時如何？山云：你還畜得麽？師云：學人畜得。山云：你作麽生畜？師云：著衣喫飯有什麽難？山云：何不道披毛戴角？師便禮拜。因瑫長老舉菩薩手中執赤幡，問師：作麽生？師云：你是無禮漢。瑫云：作麽生無禮？師云：是你外道奴也作不得。
師到天童，童云：你還定當得麽？師云：和尚道什麽？童云：不會，卽目前包裹。師云：會卽目前包裹。
因見信州鵝湖，上堂云：莫道未了底人，長時浮逼逼地；設使了得底人，明得知有去處，尚乃浮逼逼地。師下來舉此語問首座：適來和尚示衆云：未了底人浮逼逼地，了得底人浮逼逼地。意作麽生？首座云：浮逼逼地。師云：首座在此久住，頭白齒黄，作這箇語話。首座云：未審上座又作麽生？師云：要道卽得，見卽便見。若不見，莫亂道。首座云：祇如堂頭道浮逼逼地，又作麽生？師云：頭上著枷，脚下著杻。座云：與麽則無佛法也。師云：此是文殊普賢大人境界。
師行脚時，有官人問：還有定乾坤底句麽？師云：蘇嚕蘇嚕，悉哩薩訶。師到江州，有陳尚書請師齋，相見便問：儒書中卽不問，三乘十二分教自有。座主，作麽生是衲僧行脚事？師云：曾問幾人來？書云：卽今問上座。師云：卽今且置，作麽生是教意？書云：黄卷赤軸。師云：這箇是文字語言，作麽生是教意？書云：口欲談而辭喪，心欲緣而慮忘。師云：口欲談而辭喪，爲對有言；心欲言而慮忘，爲對妄想。作麽生是教意？尚書無語。師云：見説尚書看法華經，是不？書云：是。師云：經中道：一切治生産業，皆與實相不相違背。且道非非想天，有幾人退位？書無語。師云：尚書且莫草草。十經五論，師僧抛却。特入叢林，十年二十年，尚不奈何。尚書又争得會？尚書禮拜云：某甲罪過。
師到歸宗，僧問：大衆雲集，合談何事？宗云：兩兩三三。僧云：不會。宗云：三三兩兩。師却問其僧：歸宗意旨如何？僧云：全體與麽來。師云：上座曾到潭州龍牙麽？僧云：曾到來。師云：打野榸漢。
師因乾峯上堂云：法身有三種病，二種光。須是一一透得，更須知有照用臨時，向上一竅在。峰乃良久。師便出問：庵内人爲什麽不見庵外事？峰呵呵大笑。師云：猶是學人疑處在。峰云：子是什麽心行？師云：也要和尚相委。峰云：直須與麽，始解穩坐地？師應諾諾。乾峰示衆云：舉一不得舉二，放過一著，落在第二。師云：衆云昨日有人從天台來，却往徑山去。峰云：典座來日不得普請。便下座。師問乾峰：請師答話。峰云：到老僧也未？師云：與麽則學人在遲也。峰云：與麽那，與麽那？師云：將謂猴白，更有猴黑。
師到灌溪時，有僧舉灌溪語云：十方無壁落，四面亦無門。淨裸裸，赤灑灑，没可把。問師：作麽生？師云：與麽道卽易也大難出。僧云：上座不肯和尚與麽道那？師云：你適來與麽舉那？僧云：是。師云：你驢年夢見灌溪麽？僧云：某甲話在。師云：我問你：十方無壁落，四面亦無門。淨裸裸，赤灑灑，没可把。你道大梵天王與帝釋商量箇什麽事？僧云：豈干他事！師喝云：逐隊喫飯漢。
陳尚書問雲居供養主云：雲居高低於弟子？主無語。尚書問師，師云：尚書莫教話墮。
師在嶺中時，問一老宿：一切時中，如何辨明？老宿云：唤什麽作一切時中？師云：釋迦老子道了也，彌勒猶自不知。又見一老宿上堂云：若是商量舉覺，如當門利劒相似，一句下須有殺活始得。師出衆云：和尚上堂多時，大衆歸堂。老宿云：道什麽？師云：日月易流。師在嶺中順維那處，起彼時問：古人豎起拂子，放下拂子，意旨如何？維那云：拂前見，拂後見？師云：如是如是。又云：是諾伊，是不諾伊？又云：可知禮也。
師聞洛浦勘僧云：近離甚處？僧云：荆南。浦云：有一人與麽去，還逢麽？僧云：不逢。浦云：爲什麽不逢？僧云：若逢，卽頭粉碎。浦云：闍黎三寸甚密。師後於江西見其僧，乃問云：還有此語不？僧云：有。師云：洛浦倒退三千里。師在靈樹知聖大師會中爲首座時，僧問知聖：如何是祖師西來意？聖云：老。僧無語。却問僧：忽然上碑，合著得什麽語？時有數僧下語，皆不契。聖云：汝去請首座來。洎師至，聖乃舉前話問師，師云：也不難。聖云：著得什麽語？師云：有人問：如何是祖師西來意。但云：師。知聖深肯。
伏聞：有限色身，詎免榮枯之歎；無形實相，孰云遷變之期。既風燈炬焰難留，在水月空華何適。罔避典彝之咎，將陳委蜕之詞。臣中謝伏念：臣跡本寒微，生從草莽，爰自髫齓，切慕空門。潔誠誓屏於他緣，鋭志唯探於内典。其或忘餐待問，立雪求知，困風霜於十七年間，涉南北於數千里外，始見心猿罷跳，意馬休馳。身隈韶石之雲，頭變楚山之雪。以至榮逢景運，屢沐天波。詰道談空，誓答乾坤之德；開蒙發滯，星馳雲水之徒。獲揚利益之因，逈自聖明之澤。加以聯叨鳳詔，累對龍庭，繼奉頒宣，重疊慶賜。撫躬惆悵，殞命何酬？不謂臣駑馬年衰，難勝睿渥，遽縈淪於疲瘵，唯待盡於朝昏。星漢程遥，遐眄而纔瞻北極；波濤去速，迴眸而已逐東流。伏願鳳曆長春，扇皇風於拂石之劫；龍圖永固，齊壽考於芥子之城。臣限餘景無時，微躬將謝，不獲奔辭丹闕，祝别彤庭。臣無任瞻天戀聖，激切屏營之至，謹奉表以聞。
夫先德順化，未有不留遺誡。至若世尊將般湼槃，亦遺教敕。吾雖無先聖人之德，既忝育衆一方，殆盡不可默而無示。吾自居靈樹及徙當山，凡三十餘載。每以祖道寅夕激勵汝等，或有言句布在耳目，具眼者知，切須保任。吾今已衰邁，大數將絶，刹那遷易，頃息待盡。然淪溺生死，幾經如是，非獨于今矣。吾自住持已來，甚煩汝等輔贊之勞，但自知媿耳。吾滅後，置吾於方丈中。上或賜塔額，祇懸於方丈，勿别營作。不得哭泣孝服，廣備祭祀等，是吾切意。蓋出家者，本務超越，毋得同俗。其住持等事，皆仍舊貫；接諸來者，無失常則。諸徒弟等，仰從長行訓誨。凡係山門莊業什物等，並盡充本院支用，勿互移屬他寺。教有明旨，東西廊物，尚不應以互用，汝當知矣。或能遵行吾誡，則可使佛法流通，天神攝衞，不負四恩，有益於世。或違此者，非吾眷屬。勉旃，勉旃！大期將迫，臨行略示遺誡。努力，努力！好住。還會麽？若不會，佛有明教，依而行之。
祖燈相繼，數百年間，出類邁倫，超今越古，盡妙盡神，道盛行於天下者，數人而已。雲門大宗師特爲之最。擒縱舒卷，縱横變化。放開江海，魚龍得游泳之方；把斷乾坤，鬼神無行走之路。草木亦當稽首，土石爲之發光。其傳於世者，對機、室録、垂代、勘辨、行録。歲久或有差舛。今參考刊正，一新鏤板，以永流播。益使本分鉗鎚，金聲而玉振；峥嶸世界，瓦解而冰消。必若列派分宗，不免將錯就錯；論功紀德，已是埋没前賢；畫樣起模，適足糊塗後學。若是頂門有眼，甚處與雲門相見。熙寧丙辰三月二十五日權發遣兩浙轉運副使公事蘇澥序。
師諱文偃，姓張氏，世爲蘇州嘉興人，實晉王冏東曹參軍翰十三代孫也。師夙負靈姿，爲物應世。故纔自髫齓，志尚率已厭俗。遂依空王寺志澄律師出家爲弟子。以其敏質生知，慧辯天縱，凡誦諸典，無煩再閲，澄深器美之。及長落䰂，禀具於毗陵壇。後還澄左右，侍講數年。賾窮四分旨，既毗尼嚴淨，悟器淵發，乃辭澄謁睦州道蹤禪師。蹤，黄檗之裔也，知道不偶世，引己自處，潛居古伽藍。雖揖世高蹈，而爲世所慕。凡應接來者，機辯峭捷，無容佇思。師初往參，三扣其户，蹤纔啓關。師擬入，蹤托之云：秦時䩲轢鑽。因是釋然朗悟。既而諮參數載，深入淵微。蹤知其神器充廓，覺轅可任，因語之曰：吾非汝師。今雪峰義存禪師可往參承之，無復留此。師依旨入嶺造雪峰，温研積稔，道與存契，遂密以宗印付之。由是囘禀存焉。師參罷出嶺，徧謁諸方，覈窮殊軌，鋒辯險絶，世所盛聞。後抵靈樹知聖禪師道場。知聖夙已憶其來。忽鳴鼓告衆，請往接首座。時師果至。先是知聖住靈樹凡數十年，堂虚首席，衆屢請命上座，知聖不許。嘗曰：首座纔遊方矣。及師至，始命首衆焉。洎知聖將示滅，欲師踵其席，乃潛書祕函中，謂門弟子曰：吾滅後，上或幸此，請以遺上。果會駕幸山。知聖預測上至，乃升堂跏趺而終。及帝至，已滅矣。帝詢師遺示，門人出函奉之。上啓函得書云：人天眼目，堂中上座。帝乃敕刺史何希範具禮，命師以襲法會。上於是欽美之，累召至闕。每所顧問，酬答響應。帝愈揖服，遂賜紫袍師名。
後徙居雲門山，鼎革廢址，大新棟宇。師自衡踞祖域，凡二紀有半。風流四表，大弘法化。禪徒湊集，登門入室者，莫可勝紀。今白雲山實性大師乃其甲也。師以乾和七年己酉四月十日順寂。夙具表以辭帝，兼述遺誡。然後跏趺而逝。尋奉敕賜塔額，以師遺旨，令置全軀於方丈中。或上賜塔額，祇懸於方丈，勿别營作。門人乃依教瘞師於丈室，以爲塔焉。師先付法于弟子實性，俾紹覺場。僉議爲實性已傳道育徒，乃革命。在會門人法球以繼師席。嗚呼！世導云滅矣。擿植冥行者，何所從適哉！岳幸參目師之餘化，知師所爲之大略，敢不書之以貽方來！時己酉歲孟夏月二十有五日，集賢殿雷岳譔。
弟子韶州防禦使、兼防遏指揮使、權知軍州事、銀青光禄大夫、檢校兵部尚書、御史大夫上柱國何希範，洎闔郡官僚等，請靈樹禪院第一座偃和尚，恭爲皇帝陛下開堂説法，上資聖壽者。竊以伽跋西來，克興大乘之教；達磨東至，乃傳心印之宗。然法炬以燭幽，運慈舟而濟溺。伏惟和尚，慧珠奮彩，心鏡發輝。性海深沉，不可以識識；言泉玄奥，不可以智知。能造一相之門，迥出六塵之境。靈樹禪院者，夐古靈蹤，最上勝概。自知聖大師順世，密授付囑之詞；皇帝巡狩，榮加寵光之命。足可以爲祇園柱礎，梵苑梯航。緇徒虔心以歸依，仕庶精誠而信仰。希範叨權使命，謬治名藩，幸逢法匠之風，請踞方丈之室。願以廣濟爲益，無將自利處懷。少狥披榛之徒，佇集如雲之衆。俯從所請，卽具奏聞。
師歸寂後十七載，感夢於雄武軍節度推官阮紹莊。紹莊夢師以拂子招曰：與吾寄語秀華宫使特進李托，奏請開塔。吾久蔽塔中，宜令暫出。時托奉使韶陽監修營諸寺，因得紹莊之語，乃以所夢聞上。尋奉敕令韶州刺史梁延鄂同托，請雲門山開塔。果見真容如昔，髭䰂猶生，遂具表聞奉。復奉敕令托迎真身赴闕，留内庭供養。逾月乃送還塔，仍改寺爲大覺，謚大慈雲匡真弘月禪師。
師在筠州九峰山受疏了，披法衣。乃拈起示衆云：會麽？若也不會，今日無端走入水牯牛隊裏去也。還知麽？筠陽九曲，萍實楊岐。乃陞座。時有僧出衆，師云：漁翁未擲釣，躍鱗衝浪來。僧便喝。師云：不信，道！僧撫掌歸衆。師云：消得龍王多少風？問：師唱誰家曲，宗風嗣阿誰？師云：有馬騎馬，無馬步行。進云：少年長老，足有機籌。師云：念你年老，放你三十棒。問：如何是佛？師云：三脚驢子弄蹄行。進云：莫只者便是？師云：湖南長老。問：人法俱遣，未是衲僧極則；佛祖雙亡，猶是學人疑處。未審和尚如何爲人？師云：你只要看破新長老。進云：與麽則旋斫生柴帶葉燒。師云：七九六十三。師云：更有問話者麽？試出衆相見。楊岐今日性命在你諸人手裏，一任横拖倒拽。爲什麽如此？大丈夫兒，須是當衆決擇，莫背地裏似水底捺葫蘆相似，當衆引驗，莫便面赤。有麽有麽？出來決擇看！如無，楊岐失利。師纔下座，九峰勤和尚把住云：今日喜遇同參。師云：同參底事作麽生？峰云：九峰牵犂，楊岐拽杷。師云：正當與麽時，楊岐在前，九峰在前？峰擬議，師托開云：將謂同參，元來不是。
師入院上堂，僧問：如何是楊岐境？師云：獨松巗畔秀，猿向下山啼。進云：如何是境中人？師云：貧家女子携籃去，牧童横笛望源歸。師乃云：霧鎖長空，風生大野。百草樹木作大師子吼，演説摩訶大般若。三世諸佛在你諸人脚跟下轉大法輪。若也會得，功不浪施；若也不會，莫道楊岐山勢嶮，前頭更有最高峰。
上堂云：百丈把火開田説大義，是何言歟？楊岐兩日種禾，亦有箇奇特語。乃云：達磨大師無當門齒。
上堂：楊岐一要，千聖同妙。布施大衆。拍禪床一下，云：果然失照。
上堂：楊岐一言，隨方就圓，若也擬議，十萬八千。下座。
上堂：楊岐一語，呵佛叱祖，明眼人前，不得錯舉。下座。
上堂：楊岐一句，急著眼覷，長連床上，拈匙把筯。下座。
上堂，僧問：急水江頭須下釣，如何釣得巨鼇歸？師云：撒手長空外，時人總不知。進云：知底事作麽生？師云：雲生嶺上。進云：作家宗師，天然猶在。師云：念言語漢！師乃云：不見一法是大過患。拈起拄杖云：穿却釋迦老子鼻孔，作麽生道得脱身一句？向水不洗水處道將一句來！良久云：向道莫行山下路，果聞猿叫斷腸聲。
上堂，拍禪床一下，云：只箇心心心是佛，十方世界最靈物。釋迦老子説夢，三世諸佛説夢，天下老和尚説夢。且問諸人，還曾作夢麽？若也作夢，向半夜裏道將一句來！良久云：人間縱有真消息，偷向楊岐説夢看。參！
上堂：坐斷乾坤，天地黯黑。放過一著，雨順風調。然雖如是，俗氣未除在。僧問：欲免心中閙，應須看古教。如何是古教？師云：乾坤月明，碧海波澄。進云：未審作麽生看？師云：脚跟下。進云：忽遇洪波浩渺時如何？師云：放過一著，十字縱横，又作麽生？僧便喝，撫掌一下。師云：看者一員戰將。進云：打草蛇驚。師云：也要大家知。師拈起拄杖云：一卽一切，一切卽一。劃一劃，云：山河大地，天下老和尚百雜碎，作麽生是諸人鼻孔？良久云：劒爲不平離寳匣，藥因救病出金瓶。喝一喝，卓一下。參！
上堂：秋雨洗秋林，秋林咸翠色。傷嗟傅大士，何處尋彌勒。
上堂：薄福住楊岐，年來氣力衰。寒風凋敗葉，猶喜故人歸。囉唻哩，拈上死柴頭，且向無煙火。
上堂：楊岐無旨的，栽田博飯喫。説夢老瞿曇，何處覓蹤跡？喝一喝，拍禪床一下。參！
上堂：凡聖不存，佛祖何立？大衆，清平世界，不許人攙奪行市。
上堂：楊岐乍住屋壁疎，滿床皆布雪真珠。縮却項，暗嗟吁。良久云：翻憶古人樹下居。
師於興化寺開堂，府主龍圖度疏與師。師纔接得，乃提起云：大衆，府主龍圖駕部諸官，盡爲你諸人説第一義諦了也，諸人還知麽？若知，家國安寧，事同一家；若不知，曲勞僧正度與表白宣讀，且要天卜人知。表白宣疏了，乃云：今之日，賢侯霧擁，海衆臨筵。最上上乘，請師敷演。師云：若是最上上乘，千聖側立，佛祖潛蹤。何故如此？爲諸人盡同古佛。還信得及麽？若信得及，大家散去。若不散去，山僧謾你諸人去也。遂陞座拈香云：此一瓣香祝延今上皇帝聖壽無窮。又拈香云：此一瓣香奉爲知府龍圖駕部諸官，伏願常居禄位。復拈香云：大衆還知落處麽？若也不知，却爲注破。奉酧石霜山慈明禪師法乳之恩，山僧不免薰天炙地去也。便燒。淨行大師白槌云：法筵龍象衆，當觀第一義。師云：大衆早是落二落三了也。諸人何不負丈夫之氣！若不然者，有疑請問。僧問：昔日梵王請佛，天雨四花。府主臨筵，有何祥瑞？師云：片雲收岳面，浪自静瀟湘。進云：大衆霑恩，學人禮謝。師云：斷頭船子下揚州。僧問：埋兵掉鬭卽不問，今日當場事若何？師云：楊岐入界來，未曾逢見者作家。僧以手劃一劃。師云：分身兩處看。師乃云：若有問話者，請出來。諸供養中，法供養最勝。若據祖宗令下，祖佛潛蹤，天下黯黑。豈容諸人在者裏立地，更待山僧開兩片皮！雖然如是，且向第二機中説些葛藤。繁興大用，舉步全真。既立名真非，離真而立，立處卽真。者裏須會當處發生，隨處解脱，此唤作閙市裏上竿子，是人總見。你道金不博金一句作麽生道？還有人道得麽？試出來踣跳看！如無，山僧今日失利。但某此際榮幸，伏遇知府龍圖通判駕部，洎諸官僚請住雲蓋道場，可謂諸官願弘深廣，爲國忠臣，建立法幢，上嚴帝祚。然願諸官壽齊山岳，永佐明君，作大股肱，爲佛施主。諸院尊宿，在會信心，世世生生共營大事。久立，珍重！
上堂：春雨普潤，一滴滴不落别處。拈拄杖卓一下云：會麽？九年空面壁，年老轉心孤。
歲旦上堂，僧問：舊歲已隨殘臘去，今日新春事若何？師云：鉢盂裏滿盛。進云：與麽則三年逢一閏，九月是重陽。師云：野火燒不盡，春風吹又生。進云：專爲舉似諸方去也。師云：你道雲蓋末後一句作麽道？進云：七九六十三。師云：念言語漢！師乃云：春風如刀，春雨如膏。律令正行，萬物情動。你道脚踏實地一句，作麽生道？出來向東涌西没處道看！直饒道得，也是梁山頌子。
上堂：寅朝清旦，古今總見，更問如何，也是癡漢。
上堂：一塵纔舉，大地全收。拈起拄杖云：如今舉也。卓禪床一下云：山河大地塞却諸人眼睛，有不受人謾底，出衆道看！良久云：玉笛横吹動天地，未曾逢着箇知音。參！
上堂：身心清淨，諸境清淨；諸境清淨，身心清淨。還知雲蓋老人落地處麽？乃云：河裏失錢河裏摝。下座。
上堂：雲蓋是事不如，説禪似吞栗蒲。若向此處會得，佛法天地懸殊。
上堂：三春將杪，四海廓清，風恬浪静，是人知有。且道將長就短一句作麽生道？良久云：幾度黑風翻大海，未曾聞道釣舟傾。參！
上堂，拈拄杖卓一下云：大衆，達磨縱有真消息，也落諸人第二機。參！
上堂：景色乍晴，物情舒泰。舉步也千身彌勒，動用也隨處釋迦。文殊普賢總在者裏。衆中有不受人瞒底，便道雲蓋和麩糶麵。然雖如是，布袋裏盛錐子。
上堂：有句無句，如藤倚樹。文殊維摩，撒手歸去。雲蓋與麽道，也是看錮鏴。更有後語，不得錯舉。下座。
上堂：阿呵呵，是什麽？僧堂裏喫茶去。下座。
上堂，擲下拄杖云：釋迦老子著趺，偷笑雲蓋亂説。雖然世界坦平，也是將勤補拙。參！
參駕部歸寺，上堂：釋迦老子爲先鋒，彌勒大士爲殿後。衆中還有著力者麽？出衆來與雲蓋著力看！如無，雲蓋自逞神通也。三五日出入相看。首座大衆，你且道，於者裏還有隔礙底道理麽？上座，僧堂裏展鉢時與上座同展，睡時與上座同睡，立地時與上座同立地。長者長法身，短者短法身，彌勒運用與去來，何處有間隔？雖然如是，你且道雲蓋在船頭在船尾？衆中還有靈利底衲僧覷得見麽？良久云：人人盡道平地險，登樓方覺遠山青。參！
上堂：雪，雪！處處光輝明皎潔，黄河凍鎖絶纖流，赫日光中須迸烈。須迸烈，那吒頂上喫蒺藜，金剛脚下流出血。參！
上堂：踏著秤鎚硬似鐵，啞子得夢向誰説？須彌頂上浪滔天，大洋海底遭火爇。參！
上堂，拍禪床一下云：休戀江湖五六月，收取絲綸歸去來。
上堂：雲蓋不會禪，只是愛噇眠。打動震天雷，不直半分錢。
上堂：舉古人一轉公案，布施大衆。良久云：口只好喫飯。
楊岐詮老來。師上堂：拈花付囑，有屈當人。面壁九年，胡言漢語。當人分上，把斷乾坤。且道作麽生是把斷乾坤底句？還有人道得麽？如無，雲蓋失利。楊畋提刑山下過，師出接。提刑乃問：和尚法嗣何人？云：慈明大師。楊云：見箇什麽道理，便法嗣他？云：共鉢盂喫飯。楊云：與麽則不見也。師捺膝云：什麽處是不見？楊大笑。師云：須是提刑始得。師云：請入院燒香。楊云：却待回來。師乃獻茶信。楊云：者箇却不消得，有甚乾嚗嚗底禪，希見示些子。師指茶信云：者箇尚自不要，豈況乾嚗嚗底禪！楊擬議。師乃有頌：示作王臣，佛祖罔措。爲指迷源，殺人無數。楊云：和尚爲什麽就身打劫？師云：元來却是我家裏人。楊大笑。師云：山僧罪過。
萬壽先馳，馳書至。師問：萬壽峰前師子吼，當人返擲事如何？僧云：踣跳上三十三天。師云：與麽則雲蓋直下覷也。僧云：草賊大敗。師云：更不再勘，且坐喫茶。龍興孜老遷化，僧馳書至。師問：世尊入滅，槨示雙趺。和尚歸真，有何相示？僧無語。師搥胷云：蒼天，蒼天！
慈明遷化，僧馳書至。師集衆，挂真舉哀。師至真前，提起坐具云：大衆會麽？遂指真云：我昔日行脚時，被者老和尚將一百二十斤擔子放在我身上，如今且得天下太平。却顧視大衆云：會麽？衆無語。師搥胷云：嗚呼哀哉，伏惟尚饗。慈明忌晨設齋，衆集。師至真前，以兩手揑拳安頭上，以坐具劃一劃，打一圓相，便燒香。退身三步，作女人拜。首座云：休揑怪！師云：首座作麽生？首座云：和尚休揑怪！師云：兔子喫牛妳。第二座近前打一圓相，便燒香。亦退身三步，作女人拜。師近前作聽勢，第二座擬議。師打一掌云：者漆桶也亂做。
送武泉常老出門，乃問：出門便作還鄉計，到家一句作麽生道？泉云：和尚善爲住持。師云：與麽則身隨寒影去，脚大草鞋寬。泉云：和尚善爲開田。師云：兔子何曾離得窟！
一日，三人新到。師問：三人同行，必有一智。提起坐具云：參頭上座，唤者箇作什麽？僧云：坐具。師云：真箇那？僧云：是。師云：唤作什麽？僧云：坐具。師顧視左右云：參頭却具眼。又問第二座：欲行千里，一步爲初。如何是最初一句？僧云：到和尚者裏，争敢出手！師以手劃一劃。僧云：了。師展兩手，僧擬議。師云：了。又問第三座：上座近離什麽處？僧云：南源。師云：楊岐今日被上座勘破，且坐喫茶。一日，七人新到。師問：陣勢既圓，作家戰將何不出陣與楊岐相見？僧以坐具便打。師云：作家。僧又打。師云：一坐具，兩坐具。又作麽生？僧擬議，師背面立。僧又打，師云：你道楊岐話頭落在什麽處？僧指面前云：在這裏。師云：三十年後，遇明眼人不得錯舉。且坐喫茶。
一日，道吾供養主馳書至，師問：春雨霖霖無暫息，不觸波瀾試道看！主云：適來已通信了。師云：者箇是道吾底，那箇是化主底？主指云：春雨霖霖。師撫掌大笑云：不直半分錢。主便喝。師云：者瞎漢，向道不直半分錢，又惡發作什麽？主撫掌一下。師云：且坐喫茶。
一日，石霜供養主至，師問：征行戰將，假道經過，劄寨既圓，何不與楊岐草戰？主云：昔時謬向途中覓，今日親逢老作家。師云：楊岐且輸小捷去也。主便喝。師云：亂做作什麽？主將坐具劃一劃。師云：齋後鐘。主云：嘘！師云：只者箇，别更有在？主無語。師云：敗將不斬，且坐喫茶。
師問僧：楊岐路僻，高步何來？僧云：和尚幸是大人。師云：嗄。僧云：和尚幸是大人師。師云：楊岐近日耳聾，且坐喫茶。師問僧：秋色依依，朝離何處？僧云：去夏在上藍。師云：不涉程途一句作麽生道？僧云：兩重公案。師云：謝上座答話。僧便喝。師云：那裏學得者虚頭來！僧云：明眼尊宿難謾。師云：與麽則楊岐隨上座去也。僧擬議。師云：念你鄉人在此，放你三十棒。師問僧：雲深路僻，高步何來？僧云：天無四壁。師云：踏彼多少草鞋？僧便喝。師云：一喝兩喝，又作麽生？僧云：你看者老和尚。師云：拄杖不在，且坐喫茶。師問僧：敗葉堆雲，朝離何處？僧云：觀音。師云：觀音脚跟下一句作麽生道？僧云：適來已相見了也。師云：相見底事作麽生？僧無語。師云：第二上座，代參頭道看！僧亦無語。師云：彼此相鈍置。一日，八人新到。師問：一字陣圓，作家戰將，何不出陣與楊岐相見！僧云：和尚照顧話頭。師云：楊岐今日抱馬拖旗去也。僧云：新戒打退鼓。師云：道！僧擬議。師云：道！僧撫掌一下。師云：謝上座答話。僧無語。師云：將頭不猛，累及三軍。且坐喫茶。
開堂日，表白宣疏罷，乃云：請和尚不勞謙讓，爲衆舉揚。師云：直饒與麽道，也落第三綣。便陞座。上首白槌了，師乃云：便與麽觀得，一時著便。若論玄微，見與不見一時𣤩瞎。時有僧問：承師有言，明暗兩字，截斷衆流。請師便道。師云：作麽生道？僧云：作家。師便喝，僧撫掌。師云：恰是。問：三千劒客無施用，便卷珠簾賀太平時如何？師云：逼塞虚空内，開張日月前。進云：恁麽則千花巗畔澄孤月，五鳳樓前舞纛旗去。師云：白雲千里萬里。僧拂袖歸衆。師云：瞎。問：疋馬單鏘，請師布陣。師云：分爲兩段。僧撫掌。師云：你又作麽生？僧無語。師喝云：瞎漢！乃云：一問一答，未有休期。直饒你問到未來際，我也答到未來際。所以古人唤作無盡法藏，亦唤作無礙辯門。且道如今唤作無盡法藏是，無礙辯門是？還有道得底麽？試出來道看！如無，拄杖子爲你諸人道去也。以拄杖劃一劃云：一時領過。下座。
師在北禪，上堂云：青山峭峻，白日如梭。龍門無客，閙市人多。諸人且道，卽今下菜行頭，有幾人納税百姓？時有僧出禮拜，師云：北禪寺裏却有一箇。僧問：不落二三，請師速道！師云：前三點，後三點。僧便喝。師亦喝，僧禮拜，師云：有恁麽瞎漢。
師上堂，舉洞山云：五臺山上雲蒸飯，佛殿堦前狗尿天。幡竿頭上煎䭔子，三箇猢猻夜播錢。師云：老僧卽不然，三面狸奴脚踏月，兩頭白牯手拏煙。戴冠碧兔立庭栢，脱殼烏龜飛上天。老僧葛藤，盡被汝諸人覷破了也。洞山老人甚是奇特，雖然如是，只行得三步四步，且不過七跳八跳。且道譊訛在什麽處？老僧今日不惜眉毛，一時布施。良久云：叮嚀損君德，無言真有功。任從滄海變，終不爲君通。
上堂云：拗折秤衡，將什麽定斤兩？拈却鉢盂匙筯，將什麽喫粥飯？不如向三家村裏東卜西卜，忽然卜著，脱却鼻孔。
上堂，拈拄杖卓一卓，喝一喝。云：你還肯麽？你若肯，心肝五臟頭目髓腦，一時屬老僧。你若不肯，心肝五臟頭目髓腦，一時分付。擲下拄杖，便下座。
上堂：一切智智清淨，無二無二分。又道無法可説，是名説法。且道龍宫海藏，甚處得來？良久云：三要點開天地眼，一曲無私豁古今。
上堂，舉僧問首山：如何是佛？山云：新婦騎驢阿家牽。師乃有頌：手提巴鼻脚踏尾，仰面看天聽流水。天明送出路傍邊，夜静還歸茅屋裏。
上堂：直上直下，如何指南？十字縱横，作麽生提綱？良久云：風散亂雲長空静，夜深明月照窻前。
上堂：師子兒哮吼，龍馬駒𨁝跳。古佛鏡中明，三山孤月皎。乃作舞，下座。
上堂，乃唤維那，令昨日四人新到人事。新到纔出，師乃云：雖是小過，令人大怒。新到纔展坐具，師云：當爲空王如來作禮。便歸方丈。
上堂云：遍界元正，又逢令節。問諸禪人，是生是滅？紅日長輝，玉輪圓缺。疾燄過鋒，眼中電掣。髑髏常吟，是決不決？汝等諸人，還拜父母墳靈也無？良久云：人行荒草裏，鬼哭密林間。
上堂，僧問：凝然便會時如何？師云：老鼠尾上帶研槌。問：王老夜燒錢，意旨如何？師云：白日看星月。僧擬議，師云：會麽？僧云：不會。師乃云：王老夜燒錢，白日看星月。磕額禮慈尊，手把冥香爇。
上堂，拈拄杖卓一卓，喝一喝。乃云：一喝一卓，眼生八角，鼻孔吒沙，眉毛卓朔。若也會得，西山月落。若也不會，胡餅䬪飥。下座。
上堂，僧問：如何是第一句？師云：直下衝雲際，東山絶往來。問：如何是第二句？師云：面前渠不見，背後稱寃苦。問：如何是第三句？師云：頭上一堆塵，脚下三尺土。問：如何是佛？師云：洞庭無蓋。問：古人道：來時不將絲頭來，去時不將絲頭去。意旨如何？師云：三生六十劫，未是長期。僧無語。師云：會麽？僧云：不會。師云：洞庭八百里未是闊。問：如何是真如體？師云：夜叉屈膝眼睛黑。問：如何是真如用？師云：金剛杵打鐵山摧。問：如何是透出乾坤句？師云：棒下最分明。僧無語。師乃云：透出乾坤句，未語先剖陳。屈躬來更問，棒下取分明。
上堂，衆集，師以拄杖擲下來，隨後跳下。衆擬散，師乃召大衆，衆回首，師乃云：爲老僧收取拄杖！便歸方丈。
上堂云：開心椀子盛將來，無縫合盤合取去。擬思量，何劫悟。看取眉毛有幾許去。
上堂云：夜來雷聲震地，今朝細雨霏霏。乾枯滋潤，萬物萌芽。且道嘉州大象髭鬚長得多少？還有道得者麽？若也道得，陝府鐵牛是常不輕菩薩；若道不得，土宿拽脱你鼻孔。
上堂：若據祖令，到這裏總須茫然。放老僧一線，且向眉睫裏東覷西覷。
上堂，僧問：如何是第一玄？師云：釋尊光射阿難肩。如何是第二玄？師云：孤輪衆象攢。如何是第三玄？師云：泣向枯桑淚漣漣。如何是第一要？師云：最好精麄照。如何是第二要？師云：閃爍乾坤光晃耀。如何是第三要？師云：夾路青松老。問：如何是先照後用？師云：語路分明説，投針不廻避。如何是先用後照？師云：金剛覿面親分付，話道分明好好陳。如何是照用同時？師云：祖佛道中行路異，森羅影裏不留身。如何是照用不同時？師云：清涼金色光先照，峨嵋銀界一時鋪。乃云：參須實參，學須實學，又須要明古人血脉。且道作麽生是古人血脉？良久云：智不到處，切忌道著。
上堂云：寒風浩浩無時節，浪打懸崖石頭裂。洞庭湖裏釣船傾，雪路行人山路絶。清風月白透幽關，畢竟以何爲妙訣。下座。
上堂：向上一路，千聖不傳。學者勞形，如猿捉影。你等諸人還明得這時節麽？若明得，去天上人間堪受供養；若明不得，閻羅老子眼目分明。
上堂：汝等諸人盡學佛法，非卽便言非，是卽便言是，直須緇素分明，不得錯認定盤星好。珍重！
上堂，有僧問：如何是常照？師云：針鋒上須彌。云：如何是寂照？師云：眉毛裏海水。云：如何是本來照？師云：草鞋裏踣跳。師乃云：常照寂照本來照，草鞋底下常踣跳。要會針鋒上須彌，眉中海水常渺渺。
上堂云：如天普蓋，似地普擎，三世諸佛，總在你鼻孔裏，三十年後不得辜負老僧。
上堂：普化明打暗打，布袋横撒竪撒，石室行者踏碓，因甚忘却下脚？
上堂，舉僧問大隨：劫火洞然，大千俱壞。未審這箇壞不壞？隨云：壞。僧云：與麽則隨他去。隨云：隨他去。又問龍濟：劫火洞然，大千俱壞。未審這箇壞不壞？濟云：不壞。僧云：爲什麽不壞？濟云：爲同大千。此二老宿，一人道壞，一人道不壞。且道壞底是，不壞底是？會麽？壞與不壞，俱非内外，不隔纖毫，尋常面對。
上堂問：如何是奪人不奪境？師云：庵中閒打坐，白雲起峰頂。如何是奪境不奪人？師云：閃爍紅霞散，天童指路親。如何是人境兩俱奪？師云：剛骨盡隨紅影没，苕苗總逐白雲消。如何是人境俱不奪？師云：久旱逢初雨，他鄉遇舊知。問：如何是賓中賓？師云：誰説有疎親。如何是賓中主？師云：磕額無回互，對面與誰陳。如何是主中賓？師云：瑞雲空裏布，霹靂震乾坤。如何是主中主？師云：古皇令高舉，巧辨徒申吐。問：如何是正中來？曰：皎潔乾坤震地雷。如何是正中偏？曰：諸子投來見大仙。如何是偏中正？曰：萬水千山明似鏡。如何是兼中至？曰：施設縱横無所畏。如何是兼中到？曰：黑白未分已前過。師乃云：古人道，主賓元不異，問答理俱全同安。又云：賓主睦時全是妄，君臣合處正中邪。一等是出世尊宿，接物利生，言教有異。爲復見處偏枯，爲復利生不普。明眼底人，通箇消息。
上堂云：有物先天地，無形本寂寥，能爲萬象主，不逐四時凋。且道是什麽物，還識得麽？若識得，乾坤大地森羅洞明；若也不識，被物拶著，轉身不得。
上堂云：古人道，認著依前還不是。實難會，土宿頷下髭鬚多，波斯眼深鼻孔大。甚奇怪，歘然透過新羅界。
上堂云：古今日月，依舊山河。若明得去，十方薄伽梵，一路湼槃門；若也不明，謗斯經故，獲罪如是。
上堂云：鋒刃上踣跳，微塵裏走馬。勞勞去復來，箇是知音者。
上堂云：昨日三人新到，出來人事！僧纔出禮拜，師云：不落平常卦筮，直述來情。僧云：和尚休得也。師云：此猶是落平常。僧云：恰是。歸衆。師云：龍虵易辨，衲子難瞒。下座。
師問僧：先行不到，末後太過。僧擬提起坐具，師指云：離却坐具，作麽生道？僧云：和尚那裏得這消息來？師便打。僧擬提坐具，師又打云：瞎漢！僧擬議，師又打云：且坐喫茶。僧便坐。師云：什麽處來？僧云：石霜。師云：怪得！師問僧：有一事借問上座，只是不得打老僧。僧云：著甚來由？師提起坐具云：争柰這箇何？僧云：莫亂做！師便打。僧云：莫亂做，莫亂做！師又打云：且坐喫茶。僧云：適來道著甚來由，和尚爲什麽却打某甲？師云：你適來去什麽處來？僧無語。師乃搥胸一下。師問僧：昨日莊上已相見了也，今日人事又作麽生？僧云：合取狗口！師云：也是。僧便打。師云：老僧過在什麽處？僧云：再犯不容。師却云：將謂是箇漢。師便打云：參堂去！數人新到禮拜。師云：總是浙裏師僧。僧云：猢猻向火。師云：踣跳作麽？僧云：今日得見和尚。師云：伏惟尚饗。僧無語，師便打。
師在慈明會裏，一日提螺螄一籃遶院，云：賣螺螄！令衆下語，皆不契。有一老宿揭簾見，以目顧視師，放身便卧。師放籃子便行。
師問僧：什麽處來？僧云：堂中來。師云：聖僧道什麽？僧近前，不審。師云：東家作驢，西家作馬。僧云：過在什麽處？師云：萬里崖州。師問僧：甚處來？僧云：殿寮裏來。師云：釋迦老子作何面孔？僧便喝。師云：作麽？僧又喝。師云：恰是。僧云：一任踣跳。師便打。一日新到人事，乃云：請和尚相看。師云：不易道得，且坐喫茶。
泐潭專使禮拜，乃云：德華禮拜。師云：是箇浙裏師？僧云：不消如是。師云：猶是舊時氣息。僧云：喏。師云：喏卽且致，别作麽？僧良久云：一任踣跳。師撫掌一下。師一日不安，僧問訊次，乃云：和尚近日尊位如何？師云：粥飯頭不了事。僧無語，師鳴指一下。王提刑問璉三生云：某甲四十年爲官，作麽脱得此塵去？生無對。師代云：一任踣跳。又看上峰路。璉云：這箇是上峰路。提刑云：寺在上頭那？璉云：是。提刑云：恁麽則不去也。璉無語。師代云：今日勘破。
水牯潙山峭峻機，分明人類顯幽奇。兩途語出分明處，夜鳥投林曉復飛。
杖林山下竹筋鞭，搭索拏鈎火裏牽。拽近不能推放後，回旋却到使君前。
雲門透法身，從此覓疎親。盡道和風煖，三春寒更新。
語路分明在，憑君子細看。和雨西風急，近火轉加寒。
趙州庭前栢，眼裏電光掣。雲水往來多，村翁行步劣。
靈雲桃花見親切，英俊超越古今哲。星蔟孤輪明皎潔，利刃精輝用無絶。玄沙敢保君未徹，雲水休話箇生滅。新羅打鐵燒脚熱，磨礱還用三尺雪。
同袍參學問通津，來扣宗師正佛因。爲説三斤麻最好，三斤天下説尖新。幾多匠者頻拈掇，柰緣緇侣有踈親。余今更爲重秤過，那吒太子析全身。
何必不必，一七二七。龍樹馬鳴，燄光透出。
前三後三是多少，大事光輝明皎皎。回頭不見解空人，滿目白雲卧荒草。
第一妙，古老門風甚奇要，縱去收來總不傷，此箇蹤由堪繼紹。
第二妙，浩浩途中有多少，子細推來對月華，未了須明衲僧竅。
第三妙，高高峰頂猿時嘯，孤輪穿透碧潭心，翛然自入清平道。
第一訣，門風盡施設，分明萬象分，徒勞更立雪。
第二訣，過去現在説，疾焰要須分，評量還斷舌。
第三訣，巧拙定生殺，頭頭總鋒鋩，休論箇生滅。
李唐朝有禪之傑者馬大師，據江西泐潭，出門弟子八十有四人，其角立者唯百丈海得其大機。海出黄檗運，得其大用。自餘唱導而已。運出顒，顒出沼，沼出念，念出昭，昭出圓，圓出會。會初住袁州楊岐，後止長沙雲蓋。當時謂海得其大機，運得其大用。兼而得者，獨會師歟。師二居法席，凡越一紀。振領提綱，應機接誘，富有言句，不許抄録。衡陽守端上人默而記諸，編成一軸。愚仰惠師之名久矣，因就端求其編軸，焚香啓讀。大矣哉！師之機辯也。若巨靈神劈開太華首陽，河流迅急，曾無凝滯。匪上上大乘根器，曷能湊之乎？端命愚爲序，貴師之道，流傳天下。且會師之名與道，深於識者悉聞之，故不可辤飾，但實序其由。
師袁州宜春人，姓冷氏。落髮於潭州瀏陽道吾山。俗齡五十四，卒於雲蓋山。塔存焉。皇祐二年仲春既望日，湘中苾芻文政述。
楊岐會老跨三脚驢，入水牯牛隊中，拽杷牽犂，種田博飯。横吹玉笛，飽吞栗蒲。四十年來，叢林以爲奇特。豈不聞三世諸佛説夢，諸方老宿説夢，是楊岐當日語。不知楊岐自作夢後，還覺也未。若要清風再振，舊令重行，明眼底人試將此録看。元祐三年立春日，無爲子楊傑書於望海樓。
師開堂日授疏示衆云：兵隨印轉，將逐符行。請對尊官，分明剖露。宣疏了，指法座云：此大寶華王座，從朝至暮，與諸人同起同坐。諸人還見麽？若見，更不在陞；若不見，莫道今日謾你。便陞座拈香云：此一瓣香，先爲今上皇帝，伏願常居鳳扆，永鎮龍樓。次拈香云：此一瓣香，奉爲州縣官僚，伏願乃忠乃孝，惟清惟白，永作生民父母，長爲外護紀綱。又拈香云：此一瓣香得來久矣。十有餘年，海上雲遊，討一箇寃讐，未曾遭遇。一到龍舒，果遇其人，方契憤憤之心。今日對大衆雪屈，須至爇却。爲我見住白雲端和尚從教熏天炙地，一任穿過蔡州，有鼻孔底辨取。龍門和尚白槌云：法筵龍象衆，當觀第一義。師云：若論第一義，西天二十八祖，唐土六祖，立在下風。一大藏教，白雲萬里。摩竭掩室，毗耶杜口，正在夢中。千佛出世，寐語未了，文殊普賢拗曲作直。所以道，設使言前薦得，猶是滯殼迷封。縱饒句下精通，未免觸途狂見。若也把定封疆，説什麽法堂前草深一丈！直得凡聖路絶，鳥飛不度，天下衲僧無出氣處。衆中莫有不甘底麽？出來相見！時有僧問：優曇花現，方便門開，朝宰臨筵，如何舉唱？師云：今日好晴。學云：杲日當空，清風匝地。師云：省得我多少。
問：如何是人中境？師云：寶閣凌空金鐸響，怪松隈險野猿啼。學云：如何是境中人？師云：鼻直眼横。乃云：更有問話者麽？若無，雙泉今日向第二義門放一線道，與諸人相見，和泥合水一上。且要釋迦彌勒動地雨花，文殊普賢觀音勢至各踞一方，助佛揚化，皆務本事，器量堪任。雙泉不免也入一分，共説東家杓柄長，西家杓柄短。任從春草青青，炎光爍爍，秋樹葉零，冬冰片薄。何故如是？且要諸人順時保愛。乃拈起拄杖云：古人道，拈起也，天囘地轉；放下也，草偃風行。四面卽不然，拈起也，七穿八穴，放下也，錦上鋪花。且道還有爲人處也無？良久云：來年更有新條在，惱亂春風卒未休。
師在白雲授帖，拈起示衆云：大衆，只恁麽會得，埋没宗風，過犯不小。幸有見成公案，請維那對衆宣讀。宣帖了，授法衣。提起云：既是大庾嶺頭提不起，爲什麽却在者裏？且道者裏底是，那裏底是？乃云：携缾自汲清涼水，却著袈裟作主人。便披。指法座前云：象王囘，師子步，儂家看著，雙眉聚。然雖如是，事到如斯，難爲辭讓。但有路可上，更高人也行。便陞座。僧問：禪非意想，道絶功勳。轉身一句，作麽生道？師云：大衆見你。學云：也知和尚有此機鋒。師云：獨出闍黎。學云：今日却成造次。師云：捧上不成龍。問：沙場久戰名遂，今朝不涉功勳，作麽生道？師云：長虵猶自可，偃月怎生當。學云：金鏃慣調曾百戰，鐵鞭多力恨無讐。師云：知君不是金牙作，争解彎弓射尉遲。學云：眼親不如手親。師云：新長老敗闕。學云：口是禍門。師嘘，乃云：秋風颯颯，玉露垂珠。水碧山青，蛩吟蟬噪。圓通門大啓，文殊普賢穿過汝諸人鼻孔，自是汝諸人當面諱却。復云：諸佛不出世，四十九年説。未審説箇什麽？少林有妙訣，殃及子孫，至今分疎不下，更説什麽妙訣。若人識祖佛，當處便超越。超越與未超越則且置，你道祖佛卽今在什麽處？若無人道得，山僧不惜眉毛與汝諸人拈出。拍禪床一下。
小參，僧問：如何是佛？師云：肥從口入。乃舉德山示衆云：今夜不答話，有問話者三十棒。衆中舉者甚多，會者不少。且道向什麽處見德山？有不顧性命底漢，試出來道看！若無，山僧爲大衆與德山老人相見去也。待德山道：今夜不答話，問話者三十棒。但向伊道：某甲話也不問，棒也不喫。你道還契他德山老人麽？到者裏，須是箇漢始得。況法演遊方，十有餘年，海上參尋，見數員尊宿，自謂了當。及到浮山圓鑑會下，直是開口不得。後到白雲門下，咬破一箇鐵酸餡，直得百味具足。且道餡子一句作麽生道？乃云：花發鷄冠媚早秋，誰人能染紫絲頭！有時風動頻相倚，似向堦前鬭不休。
入院日，上堂。僧問：携筇領衆，祖令當行，把斷封疆，師意如何？師云：秋風吹渭水，落葉滿長安。學云：四面無門山岳秀，今朝且得主人歸。師云：你道路頭在什麽處？學云：爲什麽對面不相識？師云：且喜到來。乃舉祖師道：吾本來兹土，傳法救迷情，一花開五葉，結果自然成。達磨大師信脚來，信口道，後代兒孫多成計校。要會開花結果處麽？鄭州梨、青州棗，萬物無過，出處好。
上堂，舉古人道：若有一人發真歸源，十方虚空悉皆消殞。雙泉則不然，若有一人發真歸源，十方虚空築著磕著。
到興化，上堂。僧問：和尚未離四面時如何？師云：在屋裏坐。學云：離後如何？師云：走殺闍黎，乃舉法眼頌云：山水君居好，城隍我亦論。静聞鐘角響，閑對白雲屯。大衆，法眼雖不拏雲攫霧，争柰徧地清風。四面今日試與法眼把手共行。静聞鐘角響，且不是聲；閑對白雲屯，且不是色。既非聲色，作麽生商量？乃云：洞裏無雲别有天，桃花似錦柳如煙。仙家不解論冬夏，石爛松枯不記年。
上堂云：天上無彌勒，地下無彌勒。十字街頭立，被人唤作賊。便下座。
上堂，僧問：四面無門山岳秀，箇中時節若爲分？師云：東君須子細，徧地發萌芽。學云：春去秋來，事宛然也。師云：纔方搓彈子，便要揑金剛。乃舉古人云：我若向你道，卽秃却我舌；若不向你道，卽啞却我口。且道還有爲人處也無？四面有時擬爲你吞却，只被當門齒礙；擬爲你吐却，又爲咽喉小。且道還有爲人處也無？乃云：四面從來柳下惠。
歲旦上堂云：元正啓祚，萬物咸新。揚盡大千沙界，都來只在一塵。乃展手云：是新是舊，有人出來道看！若無，四面且世諦流布去也。遂叉手云：孟春猶寒，伏惟首座大衆，洎諸知事尊體起居萬福。
上堂，僧問：千峯寒色卽不問，雨滴嵓花事若何？師云：今日也相似。學云：一句逈超千聖外，千山鎖斷萬重關。師云：一滴落在什麽處？學云：錯。師云：錯。學云：錯！錯！師便打，乃云：千峯列翠，岸柳垂金。樵父謳歌，漁人鼓棹。笙簧聒地，鳥語呢喃。紅粉佳人，風流公子。一一爲汝諸人發上上機，開正法眼。若向者裏薦得，金色頭陁無容身處；若也不會，喫粥喫飯，許你七穿八穴。
白衆出隊，上堂云：明日疋馬單鏘，爲國出戰。得勝囘戈之日，滿路歌謡。大衆，作麽生是歌謡一曲？乃云：囉邏哩，囉邏哩，還有人和得麽？良久云：鴛鴦繡了從君看，莫把金針度與人。
寒食夜，小參。僧問：羣迷久渴，冒雨登山，向上之機，請師方便。師云：不免入山一囘。學云：恁麽則步步踏實去也。師云：空手却囘去。學云：若是那邊，還的當也無？師云：罕遇知音。學云：謝師證明。師云：知音底事作麽生？僧劃一劃。師云：又被風吹别調中。學云：往往隨他口頭走。師云：更是阿誰？乃云：李白桃紅，山青水緑。雲横洞口，月皎長空。若只向者裏薦得。法眼道：月明幽室寒，星分拱辰異。便須瓦解冰消。韶國師道：通玄峯頂，不是人間；心外無法，滿目青山。亦須百雜碎。何也？盡乾坤大地，不消一揑。然雖如是，事無一向，今夜且放過一著。
上堂，舉梁武帝問達磨：如何是聖諦第一義？磨云：廓然無聖。帝云：對朕者誰？磨云：不識。又僧問六祖：黄梅意旨，什麽人得？祖云：會佛法底人得。僧云：和尚還得麽？祖云：不得。僧云：和尚爲什麽不得？祖云：我不會佛法。師云：大小大祖師問著底，便是不識不會，爲什麽却兒孫徧地？乃云：一人傳虚，萬人傳實。
小參，僧問：施主遠趨於丈室，請師一句利於人。師云：教天下人成佛去。學云：悠悠塵内客，不謾入山來。師云：中間猶有衆生在。僧便喝。師云：且道是佛是衆生？學云：四面眼難謾。師云：你向什麽處見四面？僧拂袖歸衆。師云：作家。乃云：滿口道得底，却不知有；知有底，又道不得。且道過在什麽處？將成九仞之山，莫惜一簣之土。
上堂，舉雲門垂語云：古佛與露柱相交，是第幾機？自代云：南山起雲，北山下雨。師云：大小大雲門大師，元來小膽。四面道：古佛與露柱相交是第四機。良久却云：者箇説話，面皮厚三寸，出語成不遜。好將臨濟棒，一日打三頓。什麽人下得手？雖然罪過彌天，新赦咸放。
結夏上堂，僧問：五天結制，分付蠟人。未審雙泉如何示衆。師云：足不履地。乃云：結夏無可供養大衆，作一家宴管顧諸人。遂擡手云：囉邏招，囉邏摇，囉邏送。莫怪空疎，伏惟珍重！
上堂云：於三七日中思惟如是事，釋迦老子半夜逾城，直往雪山，早是漏逗不少，更思惟箇什麽？便下座。
上堂，舉藥山久不上堂，主事報云：大衆久思和尚示誨。山云：打鼓著。大衆方集，山便歸方丈。主事云：和尚許爲衆説法，何故一言不措？山云：經有經師，論有論師，争怪得老僧。師云：雖然以己妨人，争柰賊身已露。諸人要識藥山麽，閑持經卷倚松立，笑問客從何處來。
上堂，舉僧問洞山：如何是善知識眼？山云：紙撚無油。師云：洞山老漢不是無，只是太儉忽。有人問四面：如何是善知識眼？只向伊道：瞎。何故？且要相稱。乃云：紙撚無油也大奇，不堪拈掇有誰知。囘身却憶來時路，月下騰騰信脚歸。
上堂，舉教中道：若謂如來有所説法，卽爲謗佛。只如一大藏教甚處得來？若言無説，五千四十八卷什麽處消遣？到者裏須是箇人始得。還會麽？莫謗四面好。
上堂，舉僧問投子：如何是十身調御？投子下禪牀立。或有人問四面：如何是十身調御？老僧亦下禪牀立。爲什麽却依樣畫猫兒？待我計校成，卽説向你。
上堂，舉藥山問石頭：三乘十二分教，某甲粗知。承聞南方直指人心，見性成佛，其實未明，乞師指示。石頭云：恁麽也不得，不恁麽也不得，恁麽不恁麽總不得。山僧在衆日，聞兄弟商量道：卽心卽佛亦不得，不卽心卽佛亦不得。若恁麽説話，敢稱禪客。何故？殊不知石頭老人文武兼備，韜畧雙全。若是四面見處，也要諸人共知。只見波濤涌，不見海龍宫。
上堂云：三世諸佛遥望頂禮，六代祖師開口不得。四面今日且權爲指使，且道是箇什麽？一二三四五，雷門誇布鼓。謾説李將軍，藍田射石虎。
上堂云：真如凡聖，皆是夢言。佛及衆生，並爲增語。或有人出來道：盤山老麽？但向伊道：不因紫陌花開早，争得黄鸎下柳條。若更問道：四面老𠰚？自云：喏，惺惺著。
上堂云：仲冬嚴寒，伏惟首座大衆尊體起居萬福，兩彩一賽。便下座。
上堂云：有一則語舉似諸人，第一不得錯舉。便下座。
上堂云：昨宵年暮夜，今朝是歲旦。都大尋常日，世人生異見。不解逐根元，只管尋枝蔓。新舊只如今，子細分明看。若也更商量，秦時鐸鑠鑽。
諸院長老入山，師上堂云：臨濟入門便喝，是甚盌鳴聲？德山入門便棒，拗曲作直。雲門三句，曹洞五位，大開眼了作夢。何故如此？國清才子貴，家富小兒嬌。
到龍門，上堂云：有舌胡利，無口非啞。七出八没，風流儒雅。便下座。
到海會，上堂云：白雲山裏白雲人，把定封疆無縫罅。無縫罅，知幾價。莫有知價底麽？乃云：一二三四五。
到興化，上堂云：世事冗如麻，空門路轉賒。青松林下客，幾個得歸家。共唱胡笳曲，分開五葉花。幸逢諸道友，同上白牛車。大衆，車在者裏，牛在什麽處？芳草渡頭尋不見，夜來依舊宿蘆花。下座。甘露資長老把師住云：舒州管界，元來有箇草賊。師云：和尚也須隄防。資擬議，師便拓開。
上堂云：祖師道：葉落歸根，來時無口。祖師恁麽道，猶欠悟在。便下座。
上堂，僧問：祖意教意是同是别？師云：人貧智短，馬瘦毛長。乃云：祖師説不著，佛眼看不見。四面老婆心，爲君通一線。便下座。
上堂云：春氣乍寒乍暖，春雲或卷或舒。引得韶陽老子，放出針眼裏魚。乃云：錯。
謝主事，上堂。僧問：王索仙陁婆時如何？師云：七孔八竅。學云：如何是王索仙陁婆？師云：鸞駕未排齊號令。學云：如何是仙陁婆？師云：眼瞤耳熱。僧禮拜。師云：點。乃云：文殊張帆，普賢把柂，勢至觀音共相唱和，贏得雙泉閙中打坐。打坐卽不無，且道下水船一曲作麽生唱？囉邏哩，囉邏哩，俗氣不除。
上堂云：今宵正月半，乾坤都一片。普賢門大開，相逢不相見。乃云：過在阿誰？
上堂云：默默默，無上菩提從此得。賺殺人。便下座。
上堂云：適來思量得一則因緣，而今早忘了也，却是拄杖記得。乃拈起拄杖云：拄杖子也忘了。遂卓一下云：同坑無異土。咄！
上堂，舉鏡清問玄沙：學人乍入叢林，乞師指箇入路。沙云：還聞偃溪水聲麽？清云：聞。沙云：從者裏入。師云：果是得入，一任四方八面。若也未然，輙不得離却者裏。
謝典座，上堂云：小繩錢貫，大繩井索。日急要用，笊籬木杓。雖然破家具，應用有處著。著錯南北東西，水洒不著。
冬至上堂云：少年天子，此日拜郊；林泉之士，遠望歌謡。萬歲萬歲。便下座。
有一道姑入山禮拜，請上堂。云：道可道，非常道。真可笑。姮娥一夜繡鴛鴦，解把金針呈巧妙。將並老黄梅，兒孫一何拙。如今箇箇口吒呀，問著烏龜唤作鼈。四面今日與君決列。怎生雪？寃家寃家，莫向背地裏吐舌。
師入院日，僧問：遠别雙泉，來臨禪衆。入門一句，願師舉揚。師云：也待一一覷過。學云：恁麽則清涼山遠，人休去，只此焚香便見師。師喝云：話也不領。學云：今朝親見面，端的勝聞名。師云：猶自喃喃。問：如何是太平境？師云：數層寶塔侵天起，萬本喬松匝地寒。學云：如何是境中人？師云：閑持經卷倚松立，笑問客從何處來。學云：人境已蒙師指示，向上宗乘事若何？師云：須信下方城郭近，果然鐘磬接笙歌。問：如何是佛？師云：露胷跣足。學云：如何是法？師云：大赦不放。學云：如何是僧？師云：釣魚船上謝三郎。乃云：我本無心有所希求，今此寶藏自然而至。世間之寶，能變窮爲富，此之一寶，能轉凡成聖。且道如今是凡是聖？太平道總不是。何故？苦瓠連根苦，甜瓜徹蒂甜。
上堂云：達磨無端，少林面壁。二祖斷臂，一生受屈。黄檗樹頭，討甚木蜜。太平今日，兩眼如漆。李廣神箭，是誰中的。
上堂云：十方諸佛，六代祖師，天下善知識，皆同者箇舌頭。若識得者箇舌頭，始解大脱空，便道山河大地是佛，草木叢林是佛。若也未識得者箇舌頭，只成小脱空自謾去，明朝後日大有事在。太平恁麽説話，還有實頭處也無？自云：有。如何是實頭處？歸堂喫茶去。
上堂，僧問：如何是賓中賓？師云：少喜多瞋。學云：如何是賓中主？師云：傳言送語。學云：如何是主中賓？師云：鍾馗小妹。學云：如何是主中主？師云：一言纔出口，地上繡絪開。乃云：近日太平院，禪和多聚散，參底老婆禪，喫底籼米飯。知事失照顧，主人少方便。雖然没滋味，要且緩緩嚥。
謝莊主，上堂云：一不做，二不休，不風流處也風流。若要公私濟辦，好看露地白牛。
上堂云：此箇物，上拄天，下拄地。皖水作口，皖山作鼻。太平退身三步，放你諸人出氣。
上堂，僧問：牛頭未見四祖時如何？師云：頭上戴纍垂。學云：見後如何？師云：青布遮前。學云：未見四祖時，爲什麽百鳥銜花獻？師云：富與貴，是人之所欲。學云：見後爲什麽百鳥不銜花獻？師云：貧與賤，是人之所惡。乃云：西天二十八祖也恁麽道，唐土六祖也恁麽道，天下老和尚也恁麽道，獨有太平不恁麽道。何故？寡不敵衆。且道畢竟如何？妙舞更須知徧拍，三臺須是大家催。
上堂云：上是天，下是地，南北東西依舊位。釋迦老子弄精魂，達磨西來多忌諱。忽有箇漢出來道：和尚低聲。但向伊道：祇要抛磚引玉。
上堂云：山僧今日將山河大地盡作黄金，該有情無情，總令成佛去。然後太平不入者保社，何故？争之不足，讓之有餘。
上堂云：太平不會禪，一向外邊走。臘月三十日，贏得一張口。且道那箇是太平口？自云：兩片皮也不識。
上堂，舉寶壽作街坊時，見兩人相諍，一人以手打一拳云：你得恁無面目！寶壽因而得入。若人於此知落處，可謂公辦私辦。大衆聽取一頌：甚妙也甚妙，於此知性命，擗鼻與一拳，當時便打正。
上堂云：太平淈𣸩漢，事事盡經徧。如是三十年，也有人讚歎。且道讚歎箇什麽？好箇淈𣸩漢！
上堂，舉教中道：假使滿世間皆如舍利弗，盡思共度量，亦復不能知。尋常衲僧家高揖釋迦，不拜彌勒，是會佛智，不會佛智？衆中有則有，只是藏牙伏爪。太平有箇見處，不惜眉毛舉向諸人。待有人問，隨口便答。
上堂，僧問：如何是奪人不奪境？師云：秋風吹渭水，落葉滿長安。學云：如何是奪境不奪人？師云：路上逢人半是僧。學云：如何是人境俱不奪？師云：少婦棹輕舟，歌聲逐流水。學云：如何是人境俱奪？師云：高空有月千門掩，大道無人獨自行。乃云：數日已來，連綿大水，所到之處，皆有損傷。曹源一滴，瀰滿人間；衲僧一吸，鼻孔遼天。且道名字既同，爲什麽損益有異？誰知遠煙浪，别有好思量。
上堂云：一葉落，天下秋；一塵起，大地收。收卽不無，何人親手。月中仙桂和根拔，海底驪龍把角牽。
上堂云：撮土爲金猶容易，變金爲土却還難。轉凡成聖猶容易，轉聖成凡却甚難。何故？誰肯屈尊就卑！且道不凡不聖一句作麽生道？乃云：不得教壞人家男女。
上堂，舉三祖見二祖，禮拜問曰：請師懺罪。二祖云：將罪來與汝懺！三祖云：求罪不可得。二祖云：與汝懺罪竟。因成一頌舉似大衆：無孔笛子氊拍板，五音六律皆普徧。時人不識黄幡綽，笑道儂家登寶殿。
上堂云：淺聞深悟，深聞不悟。争柰何，争柰何，獻佛不在香多。
上堂云：開眼爲晝，合眼爲夜。坐斷舌頭，誰談般若。金色頭陁，不入保社。
上堂，舉風穴云：若立一塵，家國興盛，野老嚬蹙；不立一塵，家國喪亡，野老謳歌。太平卽不然。若立一塵，法堂前草深一丈；不立一塵，錦上鋪花。何也？不見道：九九八十一，窮漢受罪畢，纔擬展脚眠，蚊蟲獦蚤出。
上堂，因雪，舉僧問雲門：不起一念，還有過也無？門云：須彌山。師云：有時問著師僧，或竪一指，或進一步，或下一喝，或拂袖便去。上座未在，何故？太平未曾向二三月間下一陣雪，向汝諸人在。如今有箇漢出來道：老和尚莫七顛八倒，見今下也不是。乃展手云：了。
上堂，僧問：蓮花未出水時如何？師云：在泥裏。學云：出水後如何？師云：在水上。問：王子未登九五時如何？師云：逢人多問路。學云：正登九五時如何？師云：天下太平。學云：登九五後如何？師云：誰論好醜！乃云：末後最慇懃，儂家隨處新。大千沙界裏，不免箇中人。且道那箇是箇中人？平蕪盡處是青山，行人更在青山外。
上堂，舉雲門道：平地上死人無數，出得荆棘林者是好手。時有僧云：恁麽則堂中第一座有長處。雲門云：蘇嚧蘇嚧。太平卽不然。平地上箇箇丈夫，荆棘林裏坐得底是好手。何故？乃云：格。
上堂云：將四大海水爲一枚硯，須彌山作一管筆，有人向虚空裏寫祖師西來意五字。太平下座，大展坐具禮拜。爲師若寫不得，佛法無靈驗。有麽有麽？便下座。大衆散，師高聲云：侍者！侍者應喏。師云：收取坐具。復問侍者云：還收得坐具麽？侍者提起坐具。師云：我早知你恁麽也。
上堂，僧問：佛未出世時如何？師云：大憨不如小憨。學云：出世後如何？師云：小憨不如大憨。乃云：入荒田不揀，信手拈來草。不認大哥妻，元來是嫂嫂。鄭州出鵝梨，青州出大棗。無事巾單下，箇箇從頭咬。
上堂云：山僧昨日入城，見一棚傀儡，不免近前看。或見端嚴奇特，或見醜陋不堪。動轉行坐，青黄赤白，一一見了。子細看時，元來青布幔裏有人。山僧忍俊不禁，乃問：長史高姓？他道：老和尚看便休，問什麽姓！大衆，山僧被他一句，直得無言可對，無理可伸。還有人爲山僧道得麽？昨日那裏落節，今日者裏拔本。
上堂云：有鹽曰醎，無鹽曰澹。太平聞説，口似匾檐。便下座。
上堂云：神通妙用，不欠絲毫。通人分上，何用忉忉。泥多佛大，水長船高。
上堂云：一月普現一切水，一切水月一月攝。誠哉！是言也。可謂塑不成，畫不就，昨夜三更白如晝。
謝典座，上堂云：變生作熟雖然易，衆口調和轉見難。鹹澹若知真箇味，自然飢飽不相干。
上堂，拈起拄杖云：昨夜三更夢見拄杖子教我一片禪，向我道：和尚明日早起，上堂舉似大衆：昨日錦上鋪花，今日脚蹋實地；但看今日明朝，説甚祖師來意；翻思黄面老人，謾道靈山授記；直饒大地山河，借我鼻孔出氣；不如放下身心，自然仁義禮智。
爲亡僧下火，舉起火把云：火風四大，互相違背。當此時節，隨緣自在。次日又爲一僧舉起火把云：昨日也恁麽，今日也恁麽。且道昨日是，今日是？説甚是不是，你看是甚火色？
上堂云：今朝正月半，與諸人相見，嫩麥長新苗，粒粒皆成麪。薦不薦，全藉春風扇。
師入院，開堂日，宣疏了，乃云：疏帖一時讀了，若是具金剛眼睛底，何必重説偈言。雖然如是，事無一向。便陞座。拈香罷，四面白槌云：法筵龍象衆，當觀第一義。師云：金鏃慣將平祖道，鐵鞭多在恨無讐。莫有不顧危亡底衲僧麽？出來相見！僧問：白雲山下祖令當行，如何是祖令？師云：一二三四五。學云：恁麽則昨日太平，今朝海會。師云：高著師。僧問：昔日爲霖去，今朝領衆來。朝賢臨座下，願震一聲雷。師云：你還聞麽？學云：風送好雲歸碧洞，水潮滄海助波濤。師云：知心有幾人？學云：寒山常撫掌，拾得每慇懃。師云：將謂無人。學云：也不得壓良爲賤。師云：且禮拜著。乃云：問話且止。夫第一義，適來若於四面搥下薦得，千聖不能近，祖師言不到，天下作者拱手歸降。何也？況第一義本來清淨，不受諸塵，如何説得。同道方知，今日放過一著，向建化門中别作箇解話會。是以紹先聖之遺蹤，稱提祖令，爲後學之模範，建立宗風。若非當人，曷能傳授？乃云：陳謝既畢，不可空然，有一頌舉似大衆：日暖風和花正開，七重山鎖白雲來。飜思城市繁華處，又出松門步一囘。
師在太平受帖，拈起示衆云：恁麽會去，早是鈍漢。何也？若憑説，五千四十八卷豈不是説！若不憑説，又如何辨白？請維那分明。拈出讀疏了，遂陞座。乃云：祖令當行，十方坐斷。其中莫有不惜性命者麽？出來與老僧相見。時有僧出云：日月易見，好事難逢。師云：令人疑著。問：公牋已至師今受，祖意西來願舉揚。師云：雲從龍，風從虎。學云：人天既獲聞真諦，更有尖新事也無？師云：有。學云：如何是尖新底事？師云：蹉過也不知。問：白雲長老、太平禪師，於其中間，未審如何辨的？師云：你試定當看！學云：莫是月無來去，影現千江？師云：一任鑽龜打瓦。遂云：法不孤起，仗境方生。明鏡當臺，好醜自現。久參上士，言下知歸。晚學初機，當須子細。是以古人道：法無去來，無動轉者。輙成山頌舉似大衆：觸目光明處處新，其中那箇辨疎親。祗園枝上千花秀，一度芬芳一度春。
上堂，僧問：如何是佛？師云：悉達多太子。學云：逾城時如何？師云：自有四天王在。學云：到雪山時如何？師云：蘆芽穿膝，鵲巢頂上。學云：争柰未是學人安身處。師喝云：禮拜了，退！乃云：天地爲洪爐，烹煉强與弱。大道本無元，卷舒由槖鑰。凡聖路坦然，各自看謀畧。
謝首座，上堂云：槌破蟠桃核，得見其仁；捋斷驪龍鬚，得遇其寶。雖然如是，也未是好手。黄帝失玄珠於赤水，使智索之而不得，使離未索之而不得，使契詬索之而不得，乃使罔象。直饒罔象得之，亦未是好手。争似今日與大衆同使一箇通事舍人。雖然如是，也只得一半。
上堂云：永嘉道：取不得，捨不得，不可得中只麽得。祖師道：不是心，不是物，不是佛。大衆，且道是箇什麽？乃云：到江吴地盡，隔岸越山多。
結夏上堂，僧問：如何是白雲境？師云：七重山鎖潺湲水。學云：如何是境中人？師云：來千去萬。學云：人境已蒙師指示，向上宗乘又若何？師云：面赤不如語直。乃云：此夏居白雲，禪人偶聚會。三月九旬中，尊卑相倚賴。粥飯與茶湯，精麄隨忍耐。逐意習經書，任運行三昧。彼此出家兒，放教肚皮大。
上堂云：昨日有一則因緣，擬舉似大衆，却爲老僧忘事都大，一時思量不出。乃沉吟多時，云：忘却也，忘却也。復云：教中有一道真言，號聰明王，有人念者，忘卽記得。遂云：唵阿盧勒繼娑婆訶。乃拍手大笑云：記得也，記得也。覓佛不見佛，討祖不見祖。甜瓜徹蒂甜，苦瓠連根苦。下座。
解夏上堂云：一塵起，大地收；一葉落，天下秋。金風動處，警砌畔之蛩吟；玉露零時，引林間之蟬噪。遠煙别浦，行行之鷗鷺争飛；絶壁危巒，處處之猿猱競嘯。又見漁人舉櫂，樵子謳歌，數聲羗笛牧童戲，一片征帆孤客夢。可以發揮祖道，建立宗風。九旬無虚棄之功，百刼在今時之用。如斯話會，衲子攢眉。不見道，一塵不立始歸家，若有纖毫非眷屬。
上堂，僧問：見來不采時如何？師云：各自守疆界。進云：見來却采時如何？師云：看築著你鼻孔。學云：謝師答話。師云：放。乃云：古人道：如何是不動尊？朝到西天，暮歸唐土。大衆，莫是動而不動，不動而動麽？只者便是白雲見處。
郡中囘，上堂云：船上無散工，時時事不同。昨朝城郭裏，今日白雲中。且道不動尊在什麽處？自云：氣似韛袋，令人可愛。
自出緣化囘，上堂云：白雲海會院，足水兼柴炭。唯少麻與麥，衆人皆盡見。親去化檀那，疎却阿羅漢。且望大慈悲，一一看佛面。大衆，佛身充滿於法界，且作麽生看？我道不隔一條線。
上堂云：幸然無一事，行脚要參禪。却被禪相惱，不透祖師關。如何是祖師關？把火入牛欄。
上堂云：我有一柄箒，掃盡雪山雪。我有一張口，臨事無可説。我有一雙眼，和盲悖訴瞎。任意過平生，烏龜唤作鼈。處世學爲人，喫水須防噎。仰山曾道底，兩口一無舌。四海五湖人，當陽瞥不瞥。
上堂，舉靈雲悟桃花頌云：三十年來尋劒客，幾經葉落又抽枝。自從一見桃花後，直至如今更不疑。玄沙云：諦當甚諦當，敢保老兄未徹在。師云：説什麽諦當，更參三十年始得。
上堂，僧問：如何是佛？師云：獨木橋子。學云：如何趣向？師云：緊峭草鞋。乃云：幸然可憐生，剛地學參問。既然參得了，未免肚裏悶。悶卽自家悶，困卽自家困。祖佛生寃家，好與槌一頓。且道佛祖過在什麽處？若人會得，許你具一隻眼。桐樹郭宅請，陞座云：桐林郭評事，家門幸食禄。性静好吾宗，温良如美玉。封疏請諸山，營齋殖洪福。二人長老共談玄，正值陽和二月天。渴鹿飲溪冰作水，野猿啼樹霧成煙。黄梅路上多知己，今日同乘般若船。乘船卽不無，且道説箇什麽事？幸遇三春明媚，因行不妨掉臂。囉邏哩，囉邏哩。乃拍手大笑云：是何曲調萬年歡？
上堂云：二月春將半，相呼同賞翫。寒食近清明，百花開爛熳。或上白雲峯，或遊赤水畔。野外摽墳人，路傍酒醉漢。半笑半悲啼，真誠堪讚嘆。人人謂我泄天機，子細分明與批判。看！看！五湖禪客莫輕詶，記取今朝者公案。
上堂，舉趙州問婆子：什處去？婆云：偷趙州笋去。州云：或遇趙州又作麽生？婆連打兩掌，州便休去。師云：趙州休去，不知衆中作麽生商量？白雲也要露箇消息，貴要衆人共知。婆子雖行正令，一生不了；趙州被打兩掌，咬斷牙關。婆子可謂去路一身輕似葉，趙州高名千古重如山。
上堂云：僧問雲門：如何是一代時教？門云：對一説。師云：對一説，卷盡五千四十八，風花雪月任流傳，金剛腦後添生鐵。
施主請，上堂云：道吾與漸源往山下弔慰，源拊棺問曰：生耶死耶？吾云：生也不道，死也不道。源云：爲什麽不道？吾云：不道，不道。囘至中路，源云：和尚須與某甲道。若不道，卽打和尚去也。吾云：打卽任打，道卽不道。源便打。至院，吾令潜去。白雲今日忿氣不甘，須要斷者公案。道吾第一不解與身作主，第二不能隨機入俗。當初待伊問道：生耶死耶？但向伊道：等歸院裏向你道。當時若著得者語，靈利漢一蹋蹋著大小大道吾和尚也，又免得一頓拳頭。有眼底子細看。
解夏上堂云：九旬三箇月，彈指瞥然間。忙者直然忙，閑者直然閑。事事無窮盡，千古白雲山。
上堂，舉雲門一日普請般柴次，乃抛下一片柴云：一大藏教只説者箇。師云：大小雲門錯下註脚。老僧當時若見，向伊道：普請處不得狼藉，若點檢得出，免你普請。
上堂，僧問：如何是先照後用？師云：王言如絲。學云：如何是先用後照？師云：其出如綸。學云：如何是照用同時？師云：舉起軒轅鑑，蚩尤頓失威。學云：如何是照用不同時？師云：金將火試。乃舉僧問首山：如何是佛？首山云：新婦騎驢阿家牽？大衆，莫問新婦阿家，免煩路上波吒。遇飯卽飯，遇茶卽茶，同門出入，宿世寃家。
上堂，僧問：如何是臨濟下事？師云：五逆聞雷。學云：如何是雲門下事？師云：紅旗閃爍。學云：如何是曹洞下事？師云：馳書不到家。學云：如何是潙仰下事？師云：斷碑横古路。僧禮拜，師云：何不問法眼下事。學云：留與和尚。師云：巡人犯夜。乃云：會卽事同一家，不會萬别千差。一半喫泥喫土，一半食麥食麻。或卽降龍伏虎，或卽摝蜆撈蝦。禾山唯解打鼓，祕魔一向擎扠。者箇一場戲笑，皆因微笑拈花。白雲隨隊骨董，順風撒土撒沙。若無者箇腸肚，如何衣錦還家。且道還家一句作麽生道？今日榮華人不識，十年前是一書生。
上堂云：但知喫果子，莫管樹曲録。不識曲録樹，争解喫果子。不過祖師關，争會敵生死。如何是祖師關？拈却大案山。
上堂云：一向恁麽去，路絶人稀；一向恁麽來，孤負先聖。去此二途，祖佛不能近。設使與白雲同生同死，亦未稱平生。何也？鳳凰不是凡間鳥，不得梧桐誓不棲。
上堂，舉法眼道：識得橙子，周匝有餘。雲門道：識得橙子，天地懸殊。師云：這兩人，一人過船，一人渡水。若點檢得出，許你具正法眼。
上堂云：望天祈好雪，祥瑞實難加。鵲噪青松上，變成白老鵶。紫騮牽出薄寒馬，金鐙粧成銀鏤花。苦苦！苦箇什麽？忽然變成雨。
石臺師弟至，上堂。僧問：如何是和尚家風？師云：鐵旗鐵鼓。學云：只有者箇，爲復别有？師云：采石渡頭看。學云：忽遇客來，如何祗待？師云：龍肝鳳髓，且待别時。學云：客是主，人相師。師云：謝供養。乃云：昔日先師頌臨濟三頓棒云：一拳拳倒黄鶴樓，一趯趯飜鸚鵡洲。有意氣時添意氣，不風流處也風流。大衆若到白雲門下，須要衆人助拳。
上堂，舉起拳頭云：若唤作拳頭，一似不曾行脚；若不唤作拳頭，對面相謾。除此之外，也少一拳不得。
出隊歸，上堂云：出隊半箇月，眼不見鼻孔，忘却祖師禪，拾得箇骨董。且道向什麽處著？一分奉釋迦牟尼佛，一分奉多寶佛塔。
謝首座，上堂云：彌勒看不見，釋迦説不得，恁麽尊貴生，日用無差忒。得不得，識不識，三德六味味逾多，千古萬古爲規則。
上堂，僧問：如何是燃燈前？師云：令人疑著。學云：如何是正燃燈？師云：錯認定盤星。學云：如何是燃燈後？師云：一場懡㦬。乃云：每月有箇十五，無始劫來盡數。數到彌勒下生，未免有甜有苦。且道畢竟如何？南山白額大蟲，元是西山猛虎。
上堂云：日可冷月可熱，衆魔不能壞真説。大衆，作麽生是真説？潑狼潑賴，若信不及，白雲爲你道：一要衆人會，二要龍神知。乃拈起法衣云：者箇真紅色，剛然道是緋。
上堂云：風和日暖，古佛家風。柳緑桃紅，祖師巴鼻。眼親手辦，未是惺惺。口辯舌端，與道轉遠。從門入者，不是家珍。且道畢竟如何相見？又云：無事不來還憶君。
上堂，僧問：如何是白雲爲人親切處？師云：愛捩轉人鼻孔。學云：便恁麽去時如何？師云：不知痛痒漢。乃云：四海五湖，奇士圍遶。無狀村夫，只解拖犁拽耙水草。無底鉢盂，高懸羊頭賣狗肉，時中那辨精與麄？恁麽續佛壽命，誠哉！天地懸殊。誰有拔山之力，横身擔荷也無？有麽，有麽？有卽家門富貴，無那辜負老盧。
上堂，舉僧問巴陵鑒和尚：祖意教意是同是别？鑒云：鷄寒上樹，鴨寒下水。師云：大小大巴陵只道得一半。白雲卽不然。掬水月在手，弄花香滿衣。
上堂云：春風别有巧工夫，吹綻百花品類殊。唯有牡丹并芍藥，時人一見便歡娱。且道衲僧分上成得什麽邊事？拈來嗅罷歸何處？透骨馨香付老盧。
上堂，僧問：達磨面壁時如何？師云：計較未成。學云：二祖立雪時如何？師云：將錯就錯。學云：只如斷臂安心時又如何？師云：煬帝開汴河。學云：總不恁麽時如何？師云：却問取二祖。乃舉達磨問二祖：作什麽？二祖曰：請師安心。白雲當時若見，好與二十棒。何故？他人覷見將謂兩箇説。安心法畢竟如何？菩薩龍王行雨潤，遮身向上數重雲。
上堂云：昨日閙閧閧，今朝静悄悄。子規枝上啼，蝦蟆鑚入草。好箇寒食天，辜負白雲老。爲亡僧下火，提起火把云：大衆，三世諸佛向火燄裏轉大法輪，聞名不如見面，今日智悟上座見面不如聞名。
上堂，舉龐居士問馬大師：不與萬法爲侣，是什麽人？大師云：待汝一口吸盡西江水，卽向汝道。師云：一口吸盡西江水，洛陽牡丹新吐蘂。簸土颺塵勿處尋，擡頭撞著自家底。
結夏，上堂云：聖制已臨，時當初夏，幽邃之巖巒蒼翠。畢鉢無差，潺湲之溪谷清泠。曹溪髣髴，稱衲子安居之地，實吾家禁足之方。大敞禪關，巨延儔侣。扶立宗旨，高建法幢。上答君親，下資含識。莫不栴檀林中栴檀林，師子王多師子衆。師子衆，共躋攀，萬象森羅指掌間。大衆，灰頭土面從他笑，贏得白雲堆裏閑。
上堂，卓拄杖一下，乃舉起云：拄杖子，敢問你還説得如來禪麽？自云：説不得。還説得祖師禪麽？自云：説不得。既説不得，白雲今日出自己意去也。出自己意，小兒子戲。人天衆前，討甚巴鼻？
上堂，僧問：如何是白雲一滴水？師云：打碓打磨。學云：飲者如何？師云：教你無著麵處。乃云：恁麽恁麽，蝦跳不出斗。不恁麽不恁麽，弄巧成拙。軟似鐵，硬如泥，金剛眼睛十二兩，衲僧手裏秤頭低。有價數，没商量，無鼻孔底將什麽聞香？邑中陞座云：白雲相送出山來，滿眼紅塵撥不開。莫謂城中無好事，一塵一刹一樓臺。
上堂，舉馬大師不安，院主問云：和尚近日尊位如何？大師云：日面佛月面佛。師云：會麽？如不會，白雲與你頌出。丫鬟女子畫娥眉，鸞鏡臺前語似癡。自説玉顔難比並，却來架上著羅衣。
炙茄會，上堂云：六月三伏天，火雲布郊野。松間臨水坐，解帶同歡奲。毳侣弄荷花，賓朋傾玉斚。紅塵事繁華，碧洞何瀟洒！重會在明年，相期莫相捨。白雲曾有約，願結青蓮社。
上堂云：佛祖生冤家，悟道染泥土。無爲無事人，聲色如聾瞽。且道如何卽是恁麽也不得，不恁麽也不得，恁麽不恁麽總不得？忽有箇漢出來道：恁麽也得，不恁麽也得，恁麽不恁麽總得。則向伊道：我也知你向鬼窟裏作活計。
上堂云：先入白雲門，次過白雲浪。吞底栗蒲禪，喫底籼米飯。君子如到來，好好看方便。
上堂，僧問：如何是道？師云：治平郡。學云：如何是道中人？師云：赤心爲主。學云：未審道與道中人相去多少？師云：名傳天下。乃舉僧問南泉：如何是道？泉云：平常心是道。又龐居士問馬大師：不與萬法爲侣，是什麽人？大師云：待你一口吸盡西江水，卽向你道。師云：爲復是同是别？同則神出鬼没，别則醉後添盃。畢竟如何？待你念得熟，向你道。
上堂，舉古人云：釋迦彌勒猶是他奴。且道他是誰？便下座。
上堂云：五千四十八卷，教理行果成見。祖師門下商量，須知一貴一賤。貴則珠玉難偕，賤則分文太遠。有人於此辨得，白雲與你三十。忽有箇漢出來道：大丈夫賞罰分明，不知是那箇三十？良久云：三十年後。
上堂云：三處移場定是非，頑心不改在家時。呼兄唤弟長如此，且作隈𦸏老古錐。陳助教入山煎茶，
上堂云：戒定慧相扶，堂堂大丈夫。吹毛光燦爛，佛祖不同途。
謝典座，上堂云：白雲嵌枯老漢，要喫無皮酸餡。典座取巧安排，一任衆人咂噉。良久云：羊羹雖美，衆口難調。
上堂，舉僧問馬大師：離四句，絶百非，請師直指西來意！大師云：我今日勞倦，不能爲汝説，去問取智藏。僧問智藏，藏云：我今日頭痛，不能爲你説，去問取海兄。僧問海兄，海云：我到者裏却不會。僧却舉似大師。大師云：藏頭白，海頭黑。師云：馬大師無著，慚惶處只道得箇藏頭白海頭黑。者僧將一擔矇瞳，换得箇不會。若也眼似流星，多少人失錢遭罪！
上堂云：庭開金菊宿根生，來鴈新聞一兩聲。昨夜七峯牽老興，千思萬想到天明。
冬日，上堂云：達磨西來，事久多變。後代兒孫，門風無限。攪擾身心，一團麻線。白雲今日，都通截斷。大衆，一百單五近清明，上元定是正月半。
次日，上堂云：一陽生後正嚴寒，皎潔蟾蜍挂碧天。冰鎖瀑泉聲細碎，風摇危木影攣拳。狂猿抱子藏深洞，羸鶴將鶵逐老仙。莫謂可師徒立雪，方知古德用心堅。
上堂，舉德山問龍潭：久嚮龍潭，及乎到來，潭又不見，龍又不現。潭云：子親到龍潭？師云：龍潭老人可謂騎賊馬趕賊。便下座。
送諸郡化主。上堂云：荷衆諸禪流，才能足機劃。逢人定有錢，見面寧無麥。已是吾家兒，久爲物外客。温柔一手擡，剛硬雙拳搦。牙爪一時全，勝南山白額。
上堂云：一代時教，五千四十八卷，空有頓漸，豈不是有！永嘉道：亦無人，亦無佛，大千沙界海中漚，一切聖賢如電拂。豈不是無！大衆，若道是有，違他永嘉。若道是無，又違釋迦老子。作麽生商量得恰好？若知落處，朝見釋迦，暮參彌勒。若也未明，白雲爲你點破。道無不是無，道有不是有。東望西耶尼，面南看北斗。
上堂云：説佛説法，拈槌竪拂，白雲萬里。德山入門便棒，臨濟入門便喝，白雲萬里。然後恁麽也不得，不恁麽也不得，恁麽不恁麽總不得，也則白雲萬里。忽有箇出來道：長老，你恁麽道也則白雲萬里。者箇説話唤作矮子看戲，隨人上下。三十年後一場好笑。且道笑箇什麽？笑白雲萬里。
上堂云：白雲門前路，往復行大步。中間有一片方磚，你諸人爲什麽却蹋不著？
王提刑入山。上堂云：祖師門下，如箭中的，手辦眼親，無得無失。僧問：朝蓋臨筵，清風匝座。學人上來，請師決破。師云：殘臘一雨，卽漸迎春。學云：天垂寶蓋，地布金蓮去也？師云：未爲多在。學云：多底事作麽生？師云：人天衆前不欲造次。學云：覺海波瀾增浩渺，釋天日月轉光輝。師云：也不消得。乃舉阿難問迦葉：世尊傳金襴外别傳何物？迦葉召阿難，阿難應喏。迦葉云：倒却門前刹竿著。又永嘉道：建法幢，立宗旨，明明佛勑曹溪是。師云：迦葉教倒却刹竿，永嘉又教立宗旨。且道倒底是？立底是？到者裏須是具擇法眼始得。畢竟如何？倒也七縱八横，立也二三成六。七峯閣上共談玄，一句一言清耳目。
歸新僧堂。上堂云：十月今朝初一，新搆雲堂已畢。聖衆已得安居，雅麗全勝舊日。於中受用之時，凡百互相愛惜。願存古佛家風，三有四恩獲益。慶懺别有上聞，具位題名立石。敢勸遠近諸檀越，記取摩訶般若波羅蜜。忽有箇出來道：長老不妨好文章。乃云：咄！白雲口裏道，誰敢道不好！
提刑入寺。上堂云：兵隨印轉，將逐符行。大權菩薩，覆護衆生。相順者，善言誘諭。凶頑者，枷棒縱横。中間有箇没量大漢，金鎖玄關留不住，聖凡位裏莫能收。若柰何不得，佛法無靈驗。白雲有箇消息試説看。古人云：無邊刹境，自他不隔於毫端。十世古今，始終不離於當念。納須彌於芥中，擲大千於方外。變大地爲黄金，攪長河爲酥酪。到者裏合作麽生？國土動摇迎勢至，寶花彌滿送觀音。
端午，上堂，舉昔有秀才造無鬼論，論就纔放筆，有鬼現身斫手，謂秀才云：你争柰我何？白雲當時若見，便以手作鵓鳩觜向伊道：谷谷孤。
上堂，舉肅宗帝問忠國師：百年後所須何物？國師云：與老僧造箇無縫塔。帝曰：請師塔樣。國師良久云：會麽？帝曰：不會。國師云：吾有弟子耽源却諳此事，請詔問之。師云：衆中盡道國師良久，殊不知懸鼓待槌。當時肅宗若是作家君王，待伊道教詔躭源，但向道：國師國師，何必？肅宗後詔躭源，源呈頌：湘之南，潭之北，中有黄金充一國。無影樹下合同船，瑠璃殿上無知識。師代肅宗云：閑言語。雪竇頌道：無縫塔，見還難，澄潭不許蒼龍盤。層落落，影團團，千古萬古與人看。師云：雪竇可使千古傳名。老僧祇愛他道澄潭不許蒼龍盤，首尾一時貫串。祇如前來，一絡索拈放一邊。且道畢竟如何？乃云：姹女已歸霄漢去，獃郎猶自守空房。
上堂，舉僧問雲門：如何是超佛越祖之談？門云：糊餅。白雲卽不然。忽有人問：如何是超佛越祖之談？只向伊道：驢屎似馬糞。又云：破草鞋。又云：靈龜曳尾。且道是同是别？試辨看！
上堂，僧問：如何是極則事？師云：何須特地？乃舉僧請益瑯瑘：清淨本然，云何忽生山河大地？瑯瑘云：清淨本然，云何忽生山河大地？其僧有省。師云：金屑雖貴，落眼成翳。
上堂云：祖師遺下一隻履，千古萬古播人耳。空自肩擔跣足行，何曾踏著自家底。
上堂云：行者不報來打鼓，曲録木頭上。不免將錯就錯。參！
上堂云：子丑寅卯辰巳午未申酉戌亥，終而復始，有厭有愛。畢竟如何，但管熟念。
上堂云：遍周沙界，幾曾移步。深山白雲，是何報土？若是真道人家，日洗鉢盂兩度。
新鞔法鼓。上堂云：多載頑皮擊不響，新皮纔動震天雷。無滯莫言隨勢去，有聲誰謂不乎來！何也？雙眼聽不聞，雙耳覷不見。一條平坦路，是誰没方便？
上堂云：本末須歸宗，尊卑用其語。利劒擲虚空，大棒打老鼠。
上堂，舉世尊滅後，諸聖弟子於畢鉢巖中結集法藏。阿難既陞座，形儀與佛無殊。大衆遂生三疑：一疑阿難成佛，二疑佛再現身，三疑他方佛化。阿難唱云：如是我聞。衆疑皆息。當時若有箇漢出衆云：大衆依而行之，各自散去，免見滿藏琅函，攪人腸肚。然雖如是，猶未剿絶在。何也？阿難道：如是我聞。白雲也道：如是我聞。若道當時，是重古輕今。若道卽今，是重今輕古。要會麽？優曇花不開，跡絶無香氣。
上堂云：六祖能大師，是箇大癡漢。後代兒孫多，展轉生惑亂。子細好思量，白雲不著便。
上堂，僧問：百尺竿頭如何進步？師云：快走始得。乃舉雲門道：聞聲悟道，見色明心。觀世音菩薩將錢來買糊餅，放下手，元來却是箇饅頭。雲門好則甚好，奇則甚奇，要且只説得老婆禪。若是白雲，卽不然。作麽生是聞聲悟道見色明心？遂舉手作打杖鼓勢云：㻚八囉札。
上堂云：四五百石麥，二三千石稻。好箇休糧藥，耆婆不得妙。
上堂，舉龍牙云：天下名山到因脚，年深辛苦與韈者。而今老大不能行，手裏把柄破木杓。白雲卽不然。脚也不能著草鞋，手亦不能把木杓。端坐受供養，施主常安樂。
上堂云：達磨西來事，今人謾揣量。天河争起浪，月桂不聞香。何也？見成公案。
安樂院主修齋。上堂云：昨夜得一夢，夢見臻公在天宫與帝釋對坐。臻問帝釋曰：天上有五衰相是否？釋云：此是佛之所説，豈可妄言！於是帝釋却問臻云：我聞閻浮提有不持戒者，是否？臻云：此是佛之所説，豈可妄言！良久，臻云：天宫雖樂，不是久居。遂下十八重地獄，乃見閻王居正殿，與地藏菩薩耳語。臻便出門，首見一青衣童鞠躬云：東海龍王請伴諸羅漢齋。臻遂往赴齋。迴得數顆如意珠，一時分付諸門人。白雲被珠光一爍，忽然夢覺。以至今朝諸法乳爲臻公設齋，請白雲陞座。大衆，且道昨夜夢底是？適來説底是？衆中盡是久參先德禪道之精，若人辨得，試出來露箇消息看！有麽有麽？若無，白雲又有箇古話。釋迦老子在跋提河側般湼槃了，迦葉始至，遶金棺而哭，於是世尊爲現雙趺。大衆，且道般湼槃時是？現雙趺時是？乃云：止止不須説，我法妙難思。諸增上慢者，聞必不敬信。
謝監收。上堂云：人之性命事，第一須是。欲得成此，先須防於。若是真人，。
上堂，僧問：不昧當機，請師直道！師云：揑聚放開。乃舉僧辭趙州，州云：有佛處不得住。師云：换却你心肝五臟。無佛處急走過。師云：鴈過留聲。三千里外逢人不得錯舉。師云：出門便錯。僧云：恁麽則不去也？師云：種粟却生豆。州云：摘楊花！摘楊花！師云：不覺日又夜，争教人少年？
小參，云：達磨西來，不立文字，直指人心，見性成佛。忽有箇出來道：長老尋常室中愛問人如何是你心？某甲卽不會，却問長老如何是和尚心？老僧卽向他道：却來者裏捋虎鬚，什麽心造次説向你？他若又問：栢樹子話，長老作麽生會？向伊道：我有箇方便。有甚方便？却須先問取首座。又問：德山入門便棒，作麽生會？我聞便肉戰。臨濟入門便喝，作麽生會？是什麽破草鞋？直饒一時透過，也是七九六十八。
中秋，上堂云：中秋月，中秋月，古今盡謂尋常别。别不别？皎皎清光遍大千，任從天下紜紜説。
上堂，僧問：一代時教是箇切脚，未審切那箇字？師云：鉢囉穰。學云：學人祇問一字，爲什麽却答許多？師云：七字八字。學云：也是慣得其便。師云：許多時茶飯，元來也有人知滋味。乃云：祖師心印，好消息處無消息。無消息，古篆分明。拈起也大千岌㠋，放下也凡聖同源。有時印却諸人面門，自是諸人甘伏不肯承當，帶累白雲受屈。且道過在什麽處？
上堂，拈起拄杖子：者箇拄杖子，不從天台南嶽得，亦不在此土、西天，且道生在什麽處？若也知生處，同得受用。若也不知。遂靠却，下座。
上堂，舉妙湛總持不動尊，首楞嚴王世希有。銷我億劫顛倒想，不歷僧祇獲法身。大衆，若作禪會，則謗經。若作經會，則謗禪。若作一團，則儱侗。有人跳得出，日銷萬兩黄金。若跳不出，有處著你在。
上堂云：但知月圓月缺，誰知月缺月圓。忙忙乘船過水，不知過水乘船。百年三萬六千日，等閑老却朱顔。各自照鏡看！是什麽面孔？
上堂，舉僧問洞山：如何是善知識眼？山云：紙撚無油。若問白雲，對道：無油不點燈。雖然如是，也較洞山三千里。祇是其間有箇好處。有甚好處？諸人黑地裏撞著露柱，悟去也不定。
歲朝，上堂云：威音王已前也恁麽，威音王已後也恁麽，三世諸佛也恁麽，西天四七唐土二三也恁麽，前年去年也恁麽，明年後年更後年外後年也恁麽。忽有箇出來道：和尚，和尚！和尚自云：若不被他唤住，便一百年也只恁麽。復云：元正啓祚，萬物咸新。去年乞火和煙得，今日擔泉帶月歸。晷運推移，日南長至。當軒有直道，無人肯駐脚。孟春猶寒，伏惟首座大衆起居萬福。蘇武牧羊海畔，累日忻然。李陵望漢臺邊，終朝笑發。落在甚處？仁義只從貧處斷，世情偏向富門多。
上堂，僧問：如何是本分事？師云：結舌無言。乃云：每日起來，拄却臨濟棒，吹雲門曲，應趙州拍，擔仰山鍬，驅潙山牛，耕白雲田。七八年來，漸成家活。更告諸公，每人出一隻手，共相扶助。唱歸田樂，麄羹淡飯，且恁麽過。何也？但願今年蠶麥熟，羅睺羅兒與一文。
上堂，舉南泉云：文殊普賢昨夜三更起佛見法見，各與二十棒，贬向二鐵圍山。白雲則具大慈悲。遂拍手云：曼殊室利普賢大士，不審不審，今後更敢也無？自云：一度被虵傷，怕見斷井索。
上堂云：狗子還有佛性也無？也勝猫兒十萬倍。下座。
上堂，舉雪峯問德山：從上諸聖以何法示人？山云：我宗無語句，亦無一法與人。雪峯從此有省。後有僧問雪峯：和尚見德山得箇什麽便休去？雪峯云：我空手去空手歸。白雲今日説向透未過者，有兩箇人從東京來，問伊：什麽處來？他却道：蘇州來。便問伊：蘇州事如何？伊道：一切尋常。雖然如是，謾白雲不過。何故？只爲語音各别。畢竟如何？蘇州菱，邵伯藕。
上堂云：二十五年坐這曲録木頭上，舉古舉今則不無，祇是未曾道著第一句。衆中莫有具大慈悲者，試出來道看！也要衆人共知兼乃平生行脚，有麽有麽？莫道無。忽有箇出來却問：如何是第一句？白雲不免向他道：放憨作麽？
上堂云：難難。幾何般。易易，没巴鼻。好好，催人老。默默，從此得。過這四重關了，泗洲人見大聖。參！
上堂云：是法不可示，言詞相寂滅。這兩句猶較些子。忽遇羚羊掛角時如何？直上指云：天，天！久立。
上堂，僧問：如何是佛？師云：口是禍門。乃云：今日上元之節，處處燈光皎潔。不知天意如何？瑞雪翻爲苦雪。貧窮變作殭蠶，烏龜凍得成鼈。唯有四海禪流，箇箇眼中添屑。何故？不説，不説。下座。
請化主。上堂云：造化之功，祖宗門下作天地。發生之氣，春夏秋冬決含靈。顛倒之心，常樂我淨。若據衲僧用處，又且不然。變大地爲黄金，攪長河爲酥酪，猶未稱白雲在。忽有箇漢出來道：似恁説話，只是箇貪心不足漢。自云：道著。參！
上堂，舉達磨大師云：誰得吾正宗？出來與汝證明。尼總持云：據某見處，如慶喜見阿閦佛國，一見更不再見。達磨云：汝得吾皮。道育云：據某見處，實無一法當情。磨云：汝得吾肉。二祖禮三拜，依位而立。磨云：汝得吾髓。師云：當時若見他三人恁麽道，各人好與三十棒。只如白雲今日也合喫二十九棒，留一棒與汝諸人。其間若有知痛痒者，不辜負先聖，亦乃得見白雲。其或未知，堂裏喫粥喫飯，更須爛嚼，多見是渾圇吞却。
上堂，舉釋迦如來往忉利天爲母説法，優填王思佛，命匠人雕栴檀像，及至世尊下來，像亦出迎。諸人，且道下來底是？出迎底是？又教中道：如來者，無所從來亦無所去。莫是法身無來去，化身有來去麽？若人於此見得，日銷萬兩黄金。其或未然，草鞋錢教什麽人還？
上堂云：説禪被禪纏，不説却成現。若真箇不説，真箇好方便。如馬前相撲，似霹靂閃電。會卽大富貴，不會空對面。
因齋，上堂云：不寒不暖喜春遊，士女傾心結預修。自覺一生如幻夢，始知百歲類浮漚。子規啼處真消息，芍藥開時野興幽。此箇門風誰會得？等閑白却少年頭。
上堂云：前迴底，今日使不著。今日底，後次使不著。使不著説不著，重遭撲。自古至如今，誰錯誰不錯？忽有箇出來道：白雲不是今日錯也。自云：錯，錯！下座。
師一日持錫遶方丈行，問僧：還有屬牛人問命麽？無對。遂云：孫臏今日開鋪，並無一人垂顧。可惜三尺龍鬚，唤作尋常破布。
上堂云：有一則奇特因緣舉似諸人。欲説又被説礙，不説又被不説礙。欲舉山河大地，又被山河大地礙。從教頭上且安頭，真金不博鍮，丈夫意如此，快樂百無憂。
上堂，舉僧問曹山：佛未出世時如何？山云：曹山不如。出世後如何？山云：不如曹山。師云：若以世諦觀之，曹山合喫二十棒。若以祖道觀之，白雲合喫二十棒。然雖如是，棒頭有眼，兩人中一人全肯，一人全不肯。若人點檢得出，許你具半隻眼。
上堂云：你等諸人見老和尚鼓動唇吻，竪起拂子，便作勝解。及乎山禽聚集，牛動尾巴，却將作等閒。殊不知，簷聲不斷前宵雨，電影還連後夜雷。
上堂云：釋迦已滅，彌勒未生，森羅萬象，推向一邊。且作麽生是你諸人常住法身？乃云：有功無功，莫使腹空。
請供頭修造。上堂云：白雲今日權將大宋世界作一面碁盤。先將東嶽太山、南嶽衡山、西嶽華山、北嶽恒山、中嶽嵩山定却五方，次將五臺峨嵋支提羅浮以爲相助。左畔則斜飛鴈陣，右邊則虎口雙關。遂舉手云：且道這一著落在什麽處？若知落處，便爲敵手。若也未然，白雲試通箇消息。十九條平路，争功勢未休。莫教一著錯，敗子卒難收。
正旦，上堂：元正啓祚，西天此土，萬物咸新。獬豸麒麟，應時納祐。誠言不謬。孟春猶寒，種種多般。伏惟首座大衆，普天齊用，洎諸知事懷才抱義，并諸化主如龍似虎，尊體起居萬福。直是如金如玉，歲歲三百六十，管取粥足飯足。
因齋，上堂云：二月中春物象鮮，盡塵沙界一般天。蒼莓雨洗去冬雪，野火風飄昨夜煙。危嶺乍聞猿嘯日，長江時見客乘船。人生幾度逢斯景，好是誠心種福田。
端午，上堂，僧問：今朝五月五，權罷䒵芸鼓。雖是無事人，亦請燒一炷。師云：急急如律令。進云：也待小鬼做箇伎倆。師云：鍾馗嚇你？乃云：今日端午節，白雲有一道神符，也有些小靈驗，不敢隱藏，舉似諸人。一要今上皇帝太皇太后，聖躬萬歲。二要合朝卿相文武百官州縣宷寮，常居禄位。三要萬民樂業，雨順風調。有箇符使却來報白雲道：諸處盡去徧，只爲神通小。不柰一件事何。遂問他是甚事，使云：禪和子鼻孔遼天。白雲向伊説：莫道你，我尚不柰何。然雖如是，澤廣藏山，理能伏豹。畢竟如何？一抽三，二添四，黄牛角向天，八脚垂過鼻。急，急！下座。
上堂，舉尼問趙州：如何是密密意？州於尼腕上掐一掐。尼云：和尚猶有這箇在？州云：你猶有這箇在。師云：此尼若是箇人，但向他道：也放和尚不得。
上堂，僧問：天下人舌頭盡被白雲坐斷，祇如白雲舌頭未審是什麽人坐斷？師云：東村王大翁。乃云：日用事無别，憑君爲甄别。若於言上會，知君打不徹。不於言上會，心頭似火熱。先過趙州關，剪斷白雲舌。不負先聖恩，歸堂且憩歇。
上堂云：若要天下横行，見老和尚打鼓升堂，七十三八十四，將拄杖驀口便築。然雖如是，拈却門前上馬臺，剪斷五色索，方始得安樂。
小參，僧問：德山不答話，千古把斷要津。白雲今夜小參，未審如何施設？師云：我不可承嗣端和尚不得也。學云：作家宗師，天然有在？師云：是何言歟？進云：只者箇又爲甚人施設？師云：你還信得及麽？進云：教某甲作麽生信？師云：你是會來問，不會來問？進云：某甲却是不會來問。師云：昨日也恁答一僧來。進云：今日爲甚却干戈相待？師云：只爲買賣不當價。進云：壓良爲賤則得，争柰有諸方在？師云：大衆看取者一員禪客！進云：放過一著。師云：嘘！乃舉陸亘大夫問南泉：弟子家中有一片石，也曾坐也曾卧，擬欲鐫作佛得麽？泉云：得。陸云：莫不得麽？泉云：不得。大衆，夫爲善知識，須明決擇。爲什麽他人道得也道得，他人道不得也道不得？還知南泉落處麽？白雲不惜眉毛與你注破得，又是誰道來不得？又是誰道來？你若更不會，老僧今夜爲你作箇樣子。乃舉手云：將三界二十八天作箇佛頭，金輪水際作箇佛脚，四大洲作箇佛身。雖然作此佛兒子了，你諸人又却在那裏安身立命？大衆，還會也未？老僧作第二箇樣子去也。將東弗于逮作一箇佛，南贍部洲作一箇佛，西瞿耶尼作一箇佛，北鬱單越作一箇佛。草木叢林是佛，蠢動含靈是佛。既恁麽，又唤什麽作衆生？還會也未？不如東弗于逮還他東弗于逮，南贍部洲還他南贍部洲，西瞿耶尼還他西瞿耶尼，北鬱單越還他北鬱單越，草木叢林還他草木叢林，蠢動含靈還他蠢動含靈。所以道：是法住法位，世間相常住。既恁麽，你又唤什麽作佛？還會麽？忽有箇漢出來道：白雲休寐語！大衆，記取這一轉。
上堂云：平生百了千當底，正好喫棒。且道過在什麽處？打你百了千當。
上堂云：去聖時遥，人多懈怠。逆則生嗔，順則生愛。且道作麽生是不嗔不愛？東海剪刀，西番皮袋。
上堂，僧問：承師有言，山前一片閑田地。祇如威音王已前，未審什麽人爲主？師云：問取寫契書人。學云：和尚爲甚倩人來答？師云：祇爲你教别人問。學云：與和尚平出去也？師云：大遠在。乃云：五目莫覩其容，二聽絶聞其響。有功者罰，無功者賞。拈須彌山，秤來二兩。忽有箇道：一方知識爲什麽大秤秤人物事。自云：官不容針，私通車馬。
謝街坊，上堂云：街坊昨日將一把沙到方丈前，一見老僧劈面便撒。賴遇老僧先見，衫袖一遮，並不妨事。今朝舉似大衆，不敢隱藏。何故？賞伊膽大，下得者箇手脚。忽有人問：白雲爲什麽只恁休去？不見道：老不以筋力爲能。然雖如是，賓主歷然。
上堂，僧問：如何是佛？師云：許多時向什麽處去來？乃云：達磨未來時，冬寒夏熱。達磨來後，夜暗晝明。諸人若下得一轉平實語，喫鹽聞鹹，喫醋聞酸。若道不得，迦葉門前底。
上堂云：若論此事，如人博戲相似。忽然贏得，身心歡喜，家業昌盛，覆陰兒孫。不覺輸他，自然迷悶。然雖有輸有贏，此事還在。白雲今日有條攀條，無條攀例。不見陸亘大夫與南泉看雙陸次，大夫撮起骰子問南泉云：恁麽不恁麽，便恁麽信彩去時如何？南泉云：臰骨頭十八。大衆，此去縣城不遠，外人聞得便來捉賭時，又且如何？乃云：白雲自有道理。記得龍牙道：學道先須有悟由，還如曾鬭快龍舟。雖然舊閣閑田地，一度贏來方始休。
上堂云：目犍連雙足越坑，大迦葉聆筝起舞，畢陵迦訶駡河神，迦留陁夷埋身糞壤。此事教中一一有出處，總道是習氣。祇如祖師門下，達磨九年面壁，秘魔擎杈，禾山打鼓，石鞏彎弓，雪峯輥毬，國師水椀，歸宗拽石，德山入門便棒，臨濟入門便喝，無業纔有人問，便道莫妄想。且道是箇什麽？衆中還有久參先德，天下横行，具頂門上眼底衲僧麽？出來爲白雲證據，也要暢快平生。有麽有麽？若無，三十年後此話大行。且道畢竟如何？朱夏火雲歸碧洞，清秋危露滴金盤。
先師忌晨，上堂云：去年正當恁麽時，多前年三件事。今年正當恁麽時，多去年七件事。這十件事數不過者甚多，何也？去却七，三存一，事是去年，説是今日。急如箭，黑似漆。無言童子口吧吧，無足仙人擗胸趯。乃云：交。下座。與能表白起喪云：本是你送我，今朝我送你。生死是尋常，推倒又扶起。至墳所，復謂衆云：今朝正當三月八，送殯之人且聽説，君看陌上桃花紅，盡是離人眼中血。
上堂云：仲春漸暖，牡丹生卵。紫鷰攅身，黄鸎開眼。共賞芳春，三盃兩盞。唯有白雲，一生擔板。
師在海會受請，拈香示衆云：八十翁翁輥繡毬。遂付維那。宣疏畢，陞座云：三處住持只這滋味，這囘寃家難爲廻避。白蓮峯鼻孔，海會山出氣。
當晚小參，云：一則三，三則七。牧羊隄畔女貞花，拒馬河邊望夫石。石擊尺，赤土畫，簸箕從教眼搭癡。復云：淮甸三十載，今作老黄梅。好是明明説，從教鴨聽雷。入院，祖師塔燒香。以手指云：當時與麽全身去，今日重來記得無？復云：以何爲驗？以此爲驗。遂禮拜。
開堂，黄梅宰公度疏。師拈起示衆云：見麽？差珍異寶，盡在其中。若也不見，請表白。對衆拈出。宣疏畢，乃云：便與麽散去，早是多事了也。若也不信。遂指法座云：少間向上頭撒沙撒土去也。便陞座。拈香祝聖罷，復拈香云：此一炷香，在舒郡二十七年三處住院，諸人總知。遂欲燒次，復云：不得也須説破。某十五年行脚，初參遷和尚，得其毛。次於四海參見尊宿，得其皮。又到浮山圜鑑老處，得其骨。後在白雲端和尚處，得其髓。方敢承受與人爲師。今日爇向爐中，從教薰天炙地。有耳朵者辨取。四祖和尚白槌云：法筵龍象衆，當觀第一義。師云：當觀第一義，寶劒霜鋒利。掣電隔三千，最勝無倫譬。眼辨手能親，出來相比試！僧問：舊店新開列寶珍，一囘拈著一囘新。師今已據盧能位，端的如何拂鏡塵？師云：朝到西天，暮歸唐土。進云：已得軒轅辨端的，靈光從此照恒沙。師云：最初一句作麽生？進云：不辭山路遠，踏雪也須過。師云：你猶醉在。僧問：靈山一會，迦葉親聞。未審今日一會，什麽人得聞？師云：與靈山無異。進云：古之今之，盡是知音。師云：知音一句又作麽生？進云：點頭不吐舌。師云：無人孟浪過你。進云：忽遇拏雲󲊸霧來時，又作麽生？師云：老僧打退鼓。乃云：適來四祖師叔白槌云：當觀第一義。只如第一義，且作麽生觀？要會麽？三世諸佛，若無第一義，將什麽化度有情？西天四七，唐土二三，乃至天下老和尚，若無第一義，將什麽建立宗風？只如當今聖帝，若無第一義，將什麽統御天下？知郡學士、知縣宣德、合座尊官，若無第一義，將什麽爲民父母？乃至在會施主，若無第一義，將什麽崇敬三寶？然雖如是，也須各各自悟始得。
上堂，舉古人道：夫爲善知識，須是驅耕夫之牛，奪飢人之食。驅耕夫之牛，令他苗稼滋盛。奪飢人之食，令他永絶飢虚。衆中聞舉者，多是如風過耳相似。既驅其牛，爲什麽却得苗稼滋盛？既奪其食，因什麽永絶飢虚？到者裏須是有驅耕夫之牛、奪飢人之食底脚手，便與拶一拶，逼一逼，趕教走到結角處，便好向伊道：福不重受，禍不單行。
上堂云：二月春中漸暖，咍歌頻打拍板。烏鷄走入鵞羣，鴨兒凍得觜匾。水上或浮或沉，何時解成瑚璉？子細好好思量，天地去此不遠。復云：頻婆娑羅王。
上堂：今朝二月初五，行者先來打鼓。長老肚裏茫然，思量説佛説祖。大地雪深三尺，禽獸喫泥喫土。今年必定豐熟，自然五風十雨。者裏有箇好處。且道有什麽好處？遂作雷聲云：是什麽？復云：雷乃發聲。
上堂云：夫爲禪客，如出塞將軍。你將得雲門半片餬餅來，我便與半箇須彌山。若不如是，焉敢稱禪客！
上堂云：夫爲出家之人，須有出家之見，具擇法眼，方爲出家。如何是擇法眼？破燈盞。畢竟如何？擔板擔板。
結夏日，上堂云：孟夏漸熱，伏惟首座大衆尊候萬福。却似夾竹桃花，錦上鋪花。徧地花，莫眼花，每年事例不用張查。下座人事，巡寮喫茶。
上堂，舉永嘉道：亦無人亦無佛，大千沙界海中漚。一切聖賢如電拂。大衆，這裏若不具金剛眼睛，便見髑髏徧野。如何卽是？劒閣路雖險，夜行人更多。
上堂云：立雪斷臂，指喻後人。人能弘道，非道弘人。這箇是什麽語？江城子。
上堂云：時人住處我不住，時人行處我不行。畢竟作麽生？牛角長三寸，兔角長八尺。四溟東海流，般若波羅蜜。
上堂云：門外有大路，不肯大開口。臘月三十日，胡亂外邊走。好大哥。
上堂云：無法可説，是名説法。夜月嚴凝，霜天凛冽。池裏烏龜，凍得成鼈。更説兩句，舌頭成鐵。
聖節，上堂云：十二月初八日，今上皇帝降誕之辰，不得説别事。乃高聲云：皇帝萬歲！皇帝萬歲！
上堂云：無邊身菩薩將竹杖量世尊頂，丈六了又丈六，量到梵天，不見世尊頂相。乃擲下竹杖合掌説偈云：虚空無有邊，佛功德亦然。若有能量者，窮劫不可盡。大衆，無邊身菩薩説偈且止，諸人還解自量也無？若教老僧自量，直是無下手處。不見古人道：㪷充佛座，功德難量。盞子燒香，紫雲靉靆。何故如是？别是一家春。
上堂云：一年只餘此月，天道未嘗降雪。奉告三界龍神，各自遞相報説。普天普地鋪銀，且要應時應節。更望大衆慈悲，爲念普賢菩薩。畢竟作麽生？摩訶薩。
郭朝奉祥正請，上堂。朝奉於法座前燒香云：此一瓣香爇向爐中，爲光明雲遍滿法界，供養我堂頭師兄禪師。伏願於此雲中，方廣座上，擘開面門，放出先師形相，與諸人描貌。何以如此？白雲岩畔舊相逢，往日今朝事不同。夜静水寒魚不食，一爐香散白蓮風。師遂云：曩謨薩怛哆鉢囉野。恁麽恁麽，幾度白雲溪上望，黄梅花向雪中開。不恁麽不恁麽，嫩柳條金線，且要應時來。不見龐居士問馬大師：不與萬法爲侣者是什麽人？馬大師云：待汝一口吸盡西江水，卽向你道。大衆，一口吸盡西江水，萬丈深潭窮到底。掠彴不是趙州橋，明月清風安可比！
上堂云：春雨洒無涯，乾坤已具知。東君行正令，梅柳一枝枝。祖師門下客，相見在今時。相見卽不無，説什麽事？便下座。
上堂，舉肅宗帝問忠國師云：和尚百年後所須何物？國師云：與老僧造箇無縫塔。帝云：請師塔樣。國師良久云：會麽？帝云：不會。國師云：吾有付法弟子躭源却諳此事，請詔問之。師云：前面是真珠瑪瑙，後面是瑪瑙真珠。東邊是觀音勢至，西邊是普賢文殊，中間有一首幡，被風吹著道：胡盧！胡盧！
上堂，顧視禪床左右，遂拈拄杖在手中云：只長一尺。下座。
上堂云：世有一物，亦不屬凡，亦不屬聖，亦不屬邪，亦不屬正。萬事臨時，自然號令。抵死要知，换却性命。
上堂云：擔水河頭賣，諸人盡笑怪。滯貨没人猜，一似欠他債。昨夜三更半，石人鬪禮拜。這箇説話，莫道你理會不得，我也理會不得。
上堂云：古人道：無邊刹境，自他不隔於毫端。十世古今，始終不離於當念。師云：是卽是，只是太舊。雪峯示衆道：盡大地撮來，如粟米粒大，抛向面前。漆桶不會，打鼓普請看！大衆，雪峯對面熱瞞諸人不少也。然雖如是，還有與雪峯同步底麽？試出來與五祖相見！有麽？若無。遂拈拄杖卓一下，舉起云：五祖今日與雪峯同乘槎，泛四大海，穿八大龍王髑髏，經過百千箇須彌山，却囘來法座上坐。又送雪峯歸雪峯山，只是不曾動着一步。諸人還信得及麽？若信不及。遂舉拄杖云：豈不見先師翁道：放在卧床頭，急要打老鼠。
上堂云：凡心聖意露堂堂，念念無差卽道場。向去莫言今日事，觀音自在放毫光。良久云：莫瞞老僧好。
上堂云：三月安居今已滿，九旬禁足事如何？西天蠟驗聞聲久，此土鵞珠説者多。季運二千年遠意，混流水乳積成河。林泉開士齊弘護，莫使隳頽著衆魔。
上堂云：時候季秋霜冷，皎潔銀河耿耿。松窻一炷爐煙，頗稱吾家好景。
上堂，舉僧問投子：大藏教中，還有奇特事也無？投子云：演出大藏教。師云：投子被人一問，直得料掉没交涉。若是五祖卽不然。或有人問：大藏教中，還有奇特事也無？老僧卽向伊道：作禮而去，信受奉行。然雖如是，與他投子，白雲萬里。畢竟如何？要你諸方眼作麽？上堂云：悟了同未悟，歸家尋舊路。一字是一字，一句是一句。自小不脱空，兩歲學移步。湛水生蓮花，一年生一度。
上堂云：頻頻唤汝不歸家，貪向門前弄土沙。每到年年三月裏，滿城開盡牡丹花。
上堂云：青蘿夤緣，直上寒松之頂。白雲淡泞，出没太虚之中。自十九至二十三日，萬餘人來此赴會，閧閧地。如今只見老漢獨自口吧吧地。若道多人是閙，一人是静，直是白雲萬里。畢竟如何？一人閙浩浩，多人静悄悄。不如歸堂喫茶好。
上堂云：心隨萬境轉，轉處實能幽。雲門道：觀世音菩薩將錢買胡餅，放下手云：却是箇饅頭。如此則隨他脚跟轉也。五祖有箇隨流認得性，快樂永無憂底因緣，舉似大衆。忽然於此省去也不定。良久，唤侍者，侍者應諾。師云：我害癡。
上堂云：仲冬嚴寒，普徧世間。富貴卽易，貧窮卽難。唯我林泉之人無易無難。爲什麽如此？良久云：無人處向你説。
上堂，舉普化道：明頭來明頭打，暗頭來暗頭打，虚空裏來虚空裏打，四方八面來連枷打。臨濟聞得，遣僧問云：總不恁麽來時如何？化云：明日大悲院裏有齋。若是五祖卽不然。有人問：總不恁麽來時如何？和聲便打。是他須道：五祖盲枷瞎棒！我只要你恁麽道，何故？一任舉似諸方。
上堂云：應接無方唯是此，一毛端上廓心田。生枝延蔓魔家族，點點舒光曜祖天。
上堂云：風和日暖，喬樹鸎啼。桃李妍而爛錦成行，芳草濃而鋪茵作陣。花落一片兩片，浮碎玉以雰雰。柳舞三囘五囘，曳長絲而冉冉。當是時也，古人道：幽鳥語如簧，柳垂金線長。煙收山谷静，風送杏花香。永日瀟然坐，澄心萬慮忘。欲言言不及，林下好商量。良久云：你且商量看！
上堂，舉僧問雪峯云：古澗寒泉時如何？峯云：瞪目不見底。僧云：飲者如何？峯云：不從口入。趙州聞得云：不可從鼻孔裏入也。僧却問趙州：古澗寒泉時如何？州云：苦。僧云：飲者如何？州云：死。師云：若有人問五祖：古澗寒泉時如何？卽向伊道：水。飲者如何？但云：當下止渴。或有箇人出來問道：與曹溪水是一是二？我卽向伊道：分枝列泒，縱横自在。低處澆田，高處潑菜。
上堂云：趙州道箇栢樹子，廬陵隨後雪白米。中間有箇白蓮峯，一口吸盡西江水。喜美囉邏哩。囉邏哩，我自我，你自你。深村有箇白額蟲，吒腮鬣頷九條尾。良久云：咦，好怕人！
小參，舉藥山初參石頭，問云：三乘十二分教，某甲粗知。訪聞南方，直指人心，見性成佛，實未明了。石頭云：恁麽也不得，不恁麽也不得，恁麽不恁麽總不得。藥山罔措。一日坐次，石頭遂問云：汝在此作什麽？山云：一物也不爲。頭云：恁麽則閑坐也？山云：閑坐則爲也。頭云：你道不爲，不爲箇什麽？山云：千聖亦不識。石頭遂有頌云：從來共住不知名，任運相將只麽行。自古上賢猶不識，造次凡流豈易明。師云：大衆，須是過得祖師關，會鳥道玄路，始會此般説話。石頭恁麽垂示，便類趙州庭前栢樹子、洞山麻三斤、雲門超佛越祖之談。五祖亦有一頌：任運不知名，輕輕著眼聽。水上青青緑，元來是浮萍。
四面專使文詳持法嗣書到，師於法座前授書，拈起問專使云：這箇是四面底，闍黎底在什麽處？使云：驗在目前。師云：幾不問過。遂陞座云：好事難逢。何不出來大家唱和？時有僧出問云：石頭馳書，猶是鈍漢。玄沙白紙，謾説同風。四面賫來，有何祥瑞？師云：春氣發來無硬地。進云：與麽則衝開千頃浪，透過祖師關。師云：真箇也無。進云：可謂是黄梅熟後無人識，獨許東山一老師。師云：更有人在。進云：和尚也不要疑著。師云：也落在闍黎後。進云：只如四面無門，老和尚向甚處得這消息來？師云：你向甚麽處去來？僧指東畔云：這箇直歲得恁麽黑。又指西畔云：這箇知客得恁麽肥。師云：不得指東劃西。僧以坐具一劃云：者箇不可唤作東西也。師云：看你亂走。進云：和尚低聲，恐人聞得。師云：你適來也郎當不少。僧以手摑口云：是我招得。師乃云：大衆，四面長老有書，對大衆前須當説過。四面大漆桶，詳師分半桶。白蓮峯下開，薰却我鼻孔。且道爲什麽如此？無你出氣處。
太平專使至。上堂云：萬里無雲點太清，祖天日月自分明。太平不許將軍見，却許將軍建太平。
上堂云：舉則公案，事事成辦。向外馳求，癡漢癡漢。
上堂云：有物先天地，無形本寂寥。能爲萬象主，不逐四時彫。古人恁麽道，可謂錦上鋪花，不妨奇特。諸人且作麽生會？白蓮今日曲順後機，不惜眉毛亦爲頌出：有中有無中無，細中細麄中麄。
上堂云：今朝三月初五，老漢亦無所補。無字指路堂堂，枉見衲僧受苦。畢竟如何？如人學射。
上堂云：媚景中春暖色暄，盡塵沙界一般天。林巒蓊鬱争蒼翠，花柳芬芳鬪色鮮。蝶弄牡丹飛勢緊，蜂遊芍藥謾遲延。人生幾度逢春景，何不於中種福田。
上堂，舉興化云：我逢人則不出，出則便爲人。三聖道：我逢人則出，出則不爲人。師云：此二古德，一人文章浩渺，一人武藝全施。若道興化是文亦不得，若道三聖是武亦不得。還於此辨得出麽？若辨得出，許你通身是命。若辨不出，你自相度。
上堂云：如何是禪？閻浮樹在海南邊。近則不離方寸，遠則十萬八千。畢竟如何？禪，禪。
上堂云：賤賣檐板漢，貼稱麻三斤。百千年滯貨，何處著渾身？
上堂云：今朝八月二十，佛法兩字難入。深村大小老翁，達磨祖師不及。
上堂云：未透祖師關，莫問大雪山。一步一萬里，千難與萬難。
上堂，舉僧問趙州：狗子還有佛性也無？州云：無。僧云：一切衆生皆有佛性，狗子爲什麽却無？州云：爲伊有業識在。師云：大衆，你諸人尋常作麽生會？老僧尋常只舉無字便休。你若透得這一箇字，天下人不奈你何。你諸人作麽生透？還有透得徹底麽？有則出來道看！我也不要你道有，也不要你道無，也不要你道不有不無。你作麽生道？珍重。
吕寶文嘉問入山。上堂，僧問：世尊拈花，迦葉微笑。台斾光臨於法席，願師方便爲宣揚。師云：六耳不同謀。進云：不於花上覓，烜赫自圓明。師云：好。進云：可謂獨露無私，對揚有準。師云：是。進云：覿面知機又作麽生？師云：不得與别人説。進云：和尚只知其一，且不知其二。師云：你作麽生？進云：祖師却道：知來也，歸作鹽梅正是時。師云：被你道著。進云：已得真人好消息，人間天上更無疑。師乃云：記得昔日僧問六祖：黄梅衣鉢什麽人得？祖云：會佛法底人得。僧云：和尚還得也無？祖云：不得。僧云：爲什麽和尚却不得？祖云：我不會佛法。又舉僧問雪峯和尚：見德山後，得箇什麽道理便休去？峯云：我當時空手去空手迴。師云：大衆，此二尊宿，一人是祖師，一人是禪師。及乎問著，便道：我不會佛法。又道：我空手去空手迴。你諸人還會伊恁麽説話也無？若要會他恁麽説話，須是透祖師關始得。若不透祖師關，輙不得正眼覷着。
唐提舉耜到院。上堂，舉三聖問雪峯：透網金鱗以何爲食？峯云：待汝出網來，卽向汝道。聖云：一千五百人善知識，話頭也不識。峯云：老僧住持事煩。衆中或謂：雪峯與三聖宗派不同，故言不相契。或謂：三聖作家，雪峯不能達其意。如斯話會，有何交涉？忽有人問五祖：透網金鱗以何爲食？老僧向伊道：好箇問頭。復云：大衆，且道與雪峯是同是别？不能爲你説得。聽取一頌：洞裏無雲别有天，桃花似錦柳如煙。仙家不會論春夏，石爛松枯是一年。
資福專使持法嗣書至，師於法堂上受書，拈起問專使云：本無名字，什麽處得這箇來？專使擬議。師云：因誰致得？遂陞座。舉石頭問長髭：什麽處來？髭云：嶺南來。石頭云：大庾嶺頭一鋪功德成就也未？髭云：成就久矣，只欠點眼在。石頭云：莫要點眼麽？髭云：便請。石頭垂下一足，髭便禮拜。石頭云：你見箇什麽道理便禮拜？髭云：如紅爐上一點雪。師云：紅爐一點雪，知音瞥不瞥。龜毛扇子扇，泥牛一點血。
山前一片閑田地，叉手叮嚀問祖翁。幾度賣來還自買，爲憐松竹引清風。
床是柴棚蓆是茅，枕頭葛怛半中凹。霜天索寞人投宿，睡到平明手脚交。
白雲堆裏古家風，萬里霜天月色同。林下水邊人罕到，方知吾道樂無窮。
冉冉白雲間，𩖼𩖼微風起。至哉造化功，孰爲究終始？究之既不能，徒然自憂喜。
幽幽寒角發孤城，十里山頭漸杳冥。一種是聲無限意，有堪聽有不堪聽。
病來又病皮黏骨，抖擻起來無一物。行不成步語聲低，鼻孔依前空突兀。
山中行，携籃採蕨稱幽情。牧童唱罷胡家曲，子規枝上一聲聲。
山中住，萬疊千重誰伴侣？縱使知音特地來，雲深必定無尋處。
山中坐，月夜霜天寒鴈過。爐灰撥盡未成眠，報曉靈禽清耳朵。
山中卧，一片清光高鑑我。但得身心到處閑，多年布衲從教破。
一月在天，影含衆水。師真之真，非月非水。青黄碧緑亂荼糊，看來半嗔半喜。
桂花包裏老黄梅，不向陰陽地上開。蜂蝶豈知香遠拆，難尋踪跡去還來。
眼暗耳聾，行步龍鍾。人前强笑，叉手當胸。
以相取相，都成幻妄。以真求真，轉見不親。見成公案，無事不辦。百年三萬六千日，翻覆元來是這漢。我真我贊，唯己自知。面面相覷，有甚了期。
師室中常舉趙州狗子還有佛性也無？州云：無。僧請問，師爲頌之趙州露刃劒，寒霜光燄燄。更擬問如何？分身作兩叚。
學道先須得指歸，聞聲見色不思議。長天夜夜家家月，影落澄潭幾箇知。
祖道何殊世路平，時人行處不須驚。擬心未到先移步，直似玄沙問鏡清。
學道之人得者稀，是非長短幾時虧。若憑言語論高下，恰似從前未悟時。
空門有路人皆到，到者方知滋味長。心地不生閑草木，自然身放白毫光。
一片秋光對草堂，籬邊金菊預聞香。蟬聲未息涼風起，勝似征人歸故鄉。
終日談玄第一宗，枯河道裏覓魚蹤。直饒祖佛無階級，須向奇人棒下通。
二人同心，其義斷金。古今有此，吾道堪任。山之厚重，海之淵深。白雲留不住，祖佛莫能禁。極目少林峭峙，傍觀華岳崟岑。分得維摩按指法，且彈一曲訪知音。
此病彼圜寂，吾門何得失。生死若空花，去來如鳥跡。東涌忽西没，影挂寒堂壁。三十三天撲帝鐘，普念般若波羅蜜。
寂住峯頭雲，灑落曹溪水。高張浮渡帆，直入大洋裏。運載既緣終，昨夜狂風起。𩫾角女子戴瓊花，八十翁翁穿繡履。
浮渡巖前青瘦栢，叢林聳出標風格。夜來寒影落西衢，誰唱胡笳十八拍？
苦霧罩庭軒，悲雲鎖暮天。師歸真淨界，影挂月孤圓。去不去兮若之夢，來不來兮誰後先？誰後先，閻浮樹在海南邊。
子既卜遷居，禪家第一機。有帆不挂樹，無住坦然途。世態那堪戀，恩情盡屬愚。祖師門下客，到此辨錙銖。
維摩之後室長開，立雪求心悟善財。木老花彫兮白雲亂卷，波澄霜夜兮皎月徘徊。不二門高遠相訪，又騎羸馬入塵埃。
本自居山不厭山，水聲山色異人間。知音若會儂家意，任是危層亦共攀。
白雲巖上月，太平松下影。深夜秋風生，都成一片境。
今生父母當親覲，從本爺娘子細看。動轉施爲全得力，一囘舉著骨毛寒。
相聚淮南四十年，而今歸去路三千。有人若問西來意，水在江湖月在天。
一瓶一鉢且隨緣，此事時時强爲宣。知己不來春漸老，孤峯皎月對寒泉。
海會雲山疊亂青，龍潭瀉碧聲泠泠。使君乞與安閒地，時共禪徒終夜聽。
每覽嘉隱篇，清風益可愛。有時説向人，時人都不會。囘首望衡岳，岳山千里外。獨步立斜陽，颯颯聞秋籟。
春晴觸石欲高飛，皖伯臺前度翠微。本自無心爲雨露，何曾有意泄天機。風雷倚勢聲光遠，草木乘陰色澤肥。莫謂功成空聚散，巖房潜約幾時歸。
巖縫迸開雲片片，半籠幽石半從龍。爲霖普潤焦枯後，却入煙蘿第一重。
莫論人情與道情，大都物理自分明。皖公山下長流水，今古滔滔徹底清。
庭無立雪人，路有塵埃客。傾盡此時心，松間贈行色。
水中撈得麥，恐悚瓌禪客。往復偃溪邊，聞聲隔不隔。
徧遊五祖山，語笑令人愛。極目情量寬，禮貌多自在。思鄉便欲囘，不慮他人怪。再見是明年，往來無𦊱礙。
春山望極幾千重，獨凭危欄誰與同。夜静子規知我意，一聲聲在翠微中。
登山須拄杖，渡水要行舩。有客開顔笑，無愁展脚眠。萬般存此道，一味信前緣。試比紅塵裏，清虚直幾錢。
坐一須走七，古聖留縱跡。此土與西天，箇箇明格尺。點鐵化爲金，喝石變成壁。大力那羅延，是誰親中的？
隔闊多時未是疎，結交豈在頻相見。從教山下路崎嶇，萬里蟾光都一片。
朔風掃盡千岩雪，枝上紅梅包欲裂。縹緲寒雲天外來，吾家此境憑誰説。
何事秋風入夜涼，稻花時復送餘香。要知此箇真消息，末後殷勤味最長。
皖伯臺前送别時，桃花似錦柳如眉。明年此日凭欄望，依舊青青一兩枝。
透出龍門未是難，幾人得過趙州關。白雲片片青山外，爲雨爲霖去復還。
出自白雲山，携笻步煙渚。心中幾萬端，唯我能相許。
木落高秋玉露垂，窻前黄菊漸離披。白雲片片迎新鴈，不是知音説向誰。
寄書未到他先望，傳語不來我未知。度日林泉無世慮，歛眉偷看白猿兒。
梅花欲謝不謝，桃花欲開不開。思君共聽猿啼處，一片白雲天外來。
多時欲寫天邊鴈，毛色觀來苦未全。號叫不妨知節令，養成飛去有何難。鴈鴈鴈塔當初占，古蹤禪禪入理深淵。無形無狀，千難萬難。後生晚長，心堅石穿。
此花迥與人間别，結果開花當處生。要會祖師端的旨，未萌天地已先成。
此土西天祖佛名，雙峯頂上鐵花生。世間無限丹青手，只恐吟成畫不成。
造化之功品物情，正當生處不言生。尋枝摘葉空勞力，一朵開時一佛成。
山腰營小閣，聊且寄生平。三四危峯頂，啼猿分外清。
縱使千囘眼見，争如手親一徧。透得此箇重關，乃是平生方便。
山家旨趣最幽微，路轉峯囘到者稀。一鉢黄菁消永日，满頭白髮已玄機。遶巖瀑布窻前落，哭月狂猿嶺上飛。自得平生觀不足，那知浮世是兼非。
諦當之言不在多，文殊不二問維摩。趙州眼爍四天下，賴有同參凌行婆。
脩竹喬松積翠陰，緑楊紅蘂徧園林。到頭須讓西湖水，淡静還如君子心。
一宿成家步，孤雲萬里遊。吾門隨處静，世路幾時休。舉首問明月，憑心寄斗牛。歸期何太晚，猶尚往他州。
眼觀不足，耳聽不盡。水碧山青，誰遠誰近？
老病疎慵不記心，應無狂夢到瓊林。水聲山色長爲伴，利害從教似海深。俳佪兩澗齊，瀉碧垂雙帶。長沙波浪深，湍流轉霶霈。
昨夜西風激怒濤，驚飜舊事没絲毫。凭欄笑罷思量著，望斷長天月色高。
但得心閑到處閑，莫拘城市與溪山。是非名利渾如夢，正眼觀時一瞬間。
送客别金沙，行行去路賒。淡煙籠碧漢，薄霧綴紅霞。百舌吟新樹，千株長嫩芽。飜思分袂處，舉首見桃花。
秋雲秋水兩依依，塞鴈聲聲度翠微。多向洞庭青草岸，楚天空闊不知歸。
淨空居士久相知，三十年來只片時。今日白蓮花下見，維摩元是舊容儀。
寄盡千張紙，徒煩心手勞。人情如太華，争似道情高。
一松一竹一溪雲，時有清風伴月輪。窻外泉聲長似雨，迥然居者不知春。
蓋聞言語道斷，而未始無言；心法雙亡，而率相傳法。有得兔忘蹄之妙，無執指爲月之迷。故宗師起而稱揚，若尺棰取之不竭；學者從而領悟，如連環解之無窮。教外别傳，道斯爲美。演師和尚游方寖久，詢請無私。周旋黄檗之庭，踐履白雲之室。常心是道，信手成金。紅粉佳人發最上之機，金色頭陀無容身之處。念聰明呪，唱太平歌，皆諸方之所未聞，後人之所警策。其他妙語，不可殫論，廣于簡編，庶爲龜鑑云耳。知台州黄巖縣事張景脩序。
粤自靈山拈出，葱嶺傳來，天下叢林，分枝布葉。石霜古月，海會重圓。介在祖山，隱若敵國。誰主兹地？演公其人。演公系本蜀川，令行淮甸。三提宗印，二紀于兹。仁義道中，空華結果。荆棘林内，石筍抽條。莫疑優鉢現前，飜作葛藤會去。克勤上人録其語要，俾之贊揚。兔角龜毛，敢言有實。狐裘羔袖，終愧非宜。紹聖二年十二月二十四日，河間劉跋謹序。
海會演師，昔行脚至白雲峯頂，逢一善知識據師子座，現比丘身，爲無所爲，説無所説。有時拏雲擭浪，游戲自如。有時截鐵斬釘，紀干不可。諸方輻湊，四衆景從。罔測其由，舉皆自失。師獨熟視而笑，莫逆於心。曾未踰時，遂蒙受記，天人叶贊。自四面而住太平，父子相承。由太平而來海會，隨機答問。因事舉揚，不假尖新，自然奇特。其徒纂集，請余爲之序，欲傳於世云。紹聖二年十一月初十日，吴郡朱元襯序。
師初開堂日，纔陞法座，大衆雲集。師捻香示衆云：此一瓣香不從他方得，卽汝州水土。然願皇帝萬歲，重臣千秋，文武百僚常居禄位。但某道薄人微，觸事荒瑣。謝郎中、巡檢、司徒、諸官員等，光揚佛日。野干説法，釋迦和南，梵王前引，帝釋後隨，重法不重人。謝西州和尚遠發緘封，曲奬卑能，悚惕無盡。兩院主首、街市檀越、堂内僧衆，請某開堂，説箇什麽卽得？若説三乘五性來，又有經、律、論座主宣揚。若説仁、義、禮、智、信，又有夫子。夫子是儒童菩薩，入鄽化俗。若是闡揚宗旨，又有諸方宿德和尚穿鑿了也。更教某甚處運斤斧卽得？便有僧問：祖祖相傳心印，印印皆親。師今出世，法嗣何人？師云：寰中天子勑，塞外將軍令。學云：法海一滴蒙師指，向上家風事若何？師云：高祖殿前樊噲怒，須知萬里絶煙塵。問：昔日世尊説法，梵王親躬。此日朝騎臨筵，將何指教？師云：塞鴈過時聲咽咽，喜鵲喃喃悦殺人。進云：與麽卽法雨洪傾，人天有賴也。師云：雲綻家家月，春來處處花。問：不落諸緣，請便道。師云：落。問：如何是無縫塔？師云：頭不梳，面不洗。問如何是出家人？師云：緊裹頭。進云：與麽卽在家出家。師云：麄麻鞋。問：喫却施主食，將何報答他？師云：老僧罪過。進云：與麽卽萬兩黄金亦消得。師云：家醜不外揚。
問：寶劒未出匣時如何？師云：不可錯怪老僧。進云：出匣後如何？師云：换手搥胸。問：如何是禪？師云：文殊殿。問：如何是道？師云：法堂是老僧蓋。進云：禪道相去多少？師云：汝問我答。進云：向上還更有事也無？師云：有。如何是向上事？師云：七棒對十三。學家禮拜。師云：教休不肯休，直待雨霖頭。問：如何是清淨法身？師云：厠坑頭籌子。問：臨機一句，請師速道。師云：速。進云：與麽卽沙場無朕跡也。師云：滴血驗身容。師乃云：達磨西來，爲傳東土，直指人心，見性成佛。獨摽萬像，物外宣揚，悟之者纖毫不隔，迷之者背覺合塵。中下之機也須子細，莫虚過時光。各各有之。況以西來的意，教外别傳；道契一言，縱横自在；打破髑髏，揭却腦蓋。豈不是慶快！
僧問：學人來日擬入帝京，帝王不顧時如何？師尋時頌答云：一年春盡一年春，觸目無私遍乾坤。時人盡唱無私曲，罕遇知音對者稀。進云：與麽卽處處通身去也。師云：底事作麽生？進云：十方世界盡是學人行履處。師云：真師子兒。進云：謝師證明。師云：一翳在眼，空花亂墜。問：如何是佛法大意？師云：麥賤米貴。問：如何是當機一句？師云：有你驢漢問。進云：與麽卽打鼓弄琵琶也。師云：捺𩋰放屁聲。問：如何是隨色摩尼珠？師云：閙市散本。進云：未審意旨如何？師云：拍手唱歌行。問：維摩丈室不以日月爲明，和尚丈室以何爲明？師云：眉分八字。進云：未審意旨如何？師云：雙耳垂肩。
問：如何是古佛心？師云：何不高聲問。進云：莫者便是也無？師云：是卽錯。進云：如何得不錯？師云：千錯萬錯。問：如何是非非法義？師云：十字路頭坐。進云：不會意旨如何？師云：一任衆人看。問：如何是金剛不壞身？師云：百雜碎。進云：不會意旨如何？師云：終是一堆灰。問：如何是出家人？師云：草深不露頂。進云：露頂後如何？師云：搒殺塚頭蒿。問：無邊身菩薩來，還起也無？師云：水牯牛。進云：與麽卽頭上安頭。師云：一頓五升料。問：蓮花未出水時如何？師云：竟生頭角。進云：出水後如何？師云：一場懡㦬。問：承古有言，未得入頭，直須入頭；既得入頭，不得孤負老僧。意旨如何？師云：獨脚蝦蟆能上樹。進云：未審意旨如何？師云：野鵲帶席帩。問：如何是戒定慧？師云：破家具。
師上堂良久云：夫行脚禪流，直須著忖。參學須具參學眼，見地須得見地句，方始有相親分，始得不被諸境惑，亦不落於惡道。畢竟如何委悉？有時句到意不到，妄緣前塵，分别影事。有時意到句不到，如盲摸象，各説異端。有時意句俱到，打破乾坤界，光明照十方。有時意句俱不到，無目之人縱横走，忽然不覺落深坑。問：如何是道？師云：萬緣俱頓息，夜半繡鴛鴦。問：如何是祖師西來意？師以手劃一劃。進云：不會此意如何。師云：合掌靈山問世尊。問：如何是和尚心？師云：長三尺。進云：如何通信？師云：方圓二寸餘。問：學人未到來時如何？師云：疑殺老僧。進云：到來後如何？師兩手搥胸。問：慈雲起處雷聲大，廣教門下霹靂聲時如何？師云：今冬頻雨雪，來年麥大熟。進云：恁麽卽大衆有依倚也。師云：焰頭誇富貴，今古化灰塵。問：起坐相隨，爲什麽不識？師以手劃一劃。進云：恁麽卽直截根源也。師云：冥冥一去，杳杳何知。
師上堂，良久云：宗師血脉，或凡或聖。龍樹馬鳴，天堂地獄。鑊湯爐炭，牛頭獄卒。森羅萬像，日月星辰。他方此土，有情無情。以手劃一劃云：俱入此宗。此宗門中亦能殺人，亦能活人。殺人須得殺人刀，活人須得活人句。作麽生是殺人刀、活人句？道得底出來對衆道看！若是道不得，卽辜負平生。珍重！問：忽遇大闡提人來，還相爲也無？師云：西天出白㲲。進云：未審此意如何？師云：東土波斯鼻孔大。問：十方薄伽梵，一路湼槃門。如何是一路湼槃門？師云：洞山見雲門。進云：未審意旨如何？師云：山僧是冀州人。問：如何是真道人？師云：露崖崖。進云：不會意旨如何？師云：莫遣外人聞。問：心地法門與佛相去多少？師云：闍黎致問，老僧有答。進云：未審意旨如何？師云：五九盡日春。問：如何是道？師云：家家門前長安路。問：如何是西來意？師云：齋後一椀茶。問：己事未明，以何爲驗？師云：閙市裏打静槌。進云：意旨如何？師云：日午點金燈。問：如何是無縫塔？師云：破皮厚三寸。進云：未審意旨如何？師云：金牓題名天下傳。問：如何是清淨法身？師云：蝗蟲步蜪驚人恐，飡食苗稼盡傷心。進云：爲什麽學人不識？師云：無心伏物賀太平。
師上堂，有僧問：纔上法堂來時如何？師拍禪床一下。進云：未審此意如何？師云：無人過價，打與三百。問：清淨伽藍，爲什麽打魚鼓喫飯？師云：打草蛇驚。問：路絶煙塵時如何？師云：無手行者能打餅。進云：恁麽卽傀儡人抽牽也。師云：無目之人不假燈。
師上堂云：聞鐘聲卽尋聲而來，如無鐘聲向甚處去卽得。若是上來下去，是何面目？不來不去，又濕地上坐了也。作麽生是衲僧出氣底鼻孔？道得底出來道看！直饒道得，也是勿交涉；若是道不得，也卽墮坑落壍。便下座。
問：煞父煞母佛前懺悔，煞佛煞祖向甚麽處懺悔？師云：長連城。進云：不會意旨如何？師云：天靈蓋。問：承古有言，良由取捨。捨卽是，不捨卽是？師云：大洋海底鑚龜卜。進云：恁麽卽取捨俱忘也。師云：遇明眼人舉似。問：如何是佛法大意？師云：杏熟來年麥。進云：不會意旨如何？師云：棗收當年禾。學人禮拜。師云：彭祖壽年八百歲，莫忘却稀禾稹麥。問：如何是衲僧活計？師云：城東太山廟。進云：不會意旨如何？師云：判官手裏筆。問：如何是露地白牛？師云：破盆子。進云：未審意旨如何。師云：堪作麽？問：不落言詮，請師便道。師云：西方極樂世界。進云：恁麽卽滿口道不得也。師云：東土樹子大。問：如何是和尚受用處？師云：長三尺。問：如何是毗盧體？師云：寒時寒煞，熱時熱煞。進云：不會意旨如何？師云：冬天著火向，夏月取涼行。問：學人心病，請師一服妙藥。師云：破皮厚三寸。進云：未審意旨如何？師云：杖頭挑取。
師上堂云：廣教有驗人關、截人機、活人句，還有人道得麽？若是道不得，辜負平生。問：和尚朝也説，暮也説，還接得幾人？師云：洎合疑殺老僧。問：靈山如畫月，曹溪如指月。如何是真月？師云：昨日擊金鐘，告報天下聞。進云：恁麽卽山河大地也。師云：大衆齊合掌，香煙滿乾坤。問：無目人來，請師指路。師云：坐飡都不問，莫作問禪賓。進云：不會此理如何？師云：紫羅袋裏盛官誥，金牓題名天下傳。問：大施門開，請師垂示。師云：腦後抽簪。進云：便恁麽會時如何？師云：孤峯無宿客。進云：嘘嘘。師便打。問：如何是世尊不説説？師云：湼槃山側畔，香煙滿乾坤。進云：如何是迦葉不聞聞？師云：觀音、勢至引到西方。問：如何是學人親切處？師云：昨日十九，今日二十。問：如何是毗盧師法身主？師云：僧排夏臘，俗列耆年。進云：向上還更有事也無？師云：有。進云：如何是向上事？師云：萬里崖州君自去，臨行惆悵怨他誰。問：布鼓當軒擊，誰是知音者？師云：眼中有澀釘。進云：未審此意如何？師云：喬翁賽南神。
師上堂云：諸禪德若是説禪、説道、説佛、説法來，又匝匝地遍天遍地也。更教廣教説箇什麽卽得？若約至理論，似此之輩，且去湼槃堂内粥飯裏將養始得。謂何如此？當言不避截舌。若是説禪，禪是病；若是説道，道亦非真。説佛被佛謾，説法被法障也。錯怪廣教，雖是善因而招惡果。何不離此之外，試與廣教相見看！方有參學分始得。不被諸境惑，亦不落於惡道，還委悉得麽？直饒委得，入地獄如箭射，無人替代渠，莫道不道，珍重！
問：遍歷寰中，未曾逢一人時如何？師云：椀。進云：恁麽卽碧霄雲外無依倚也。師云：未曾解開𩋰。僧云：錯。師云：尋時打二十棒，趁出院。問：如何是密密處用心？師云：閙市裏輥毬。進云：未審意旨如何？師云：一任衆人看。問：如何是湼槃門？師云：三更無忌諱。進云：未審此意如何？師云：却忌五更時。問：西州和尚遷化，向什麽處去？師云：寶塔元無縫，靈骨鎮天涯。問：如何是湼槃路？師云：玄沙不出嶺，寶壽不渡河。問：如何是正令一句？師云：古墓裏點燈猶作怪，樹上叫唤闍黎意如何？問：六國來朝時如何？師云：南有雪峯，北有趙州。進云：恁麽卽萬里絶煙塵也。師云：目前無一物，不换太陽春。問：遠遠相投，請師一接。師拈起火示云：會麽？云：不會。師云：滿爐添炭猶嫌冷，路上行人只守寒。問：維摩默然，文殊讚善。此意如何？師云：莫埋没維摩。進云：恁麽卽清淨道場。師云：莫錯認定盤星。問：春來萬物秀，石頭爲什麽不生芽？師云：爲報遐方參禪子，只爲麄心，致令廣教打二十。進云：又太不慈悲生。師云：禍福無門，唯人自召。
師上堂云：説底法卽便是也，十二時中，行住坐卧，喫粥喫飯，合掌頂禮，麄言細語，鬭打相争，揮拳掉臂，是也不是？若道不是，卽法有二見，若道是，爲什麽不休去，不歇去？若約至理論，須是待廣教與你打破髑髏，揭却腦蓋，廓然山河無礙，豈不慶快！還委悉得麽？直饒委悉得，入地獄如箭射，無人替代渠，莫言不道。珍重！問：彼自無瘡，勿傷之也。道合隨機，請師應用。師云：今年頻雨水，何人不傷心？進云：恁麽卽雲散青天出，山高衆岫歸。師云：日出天然異，森羅觸目真。問：忽逢大闡提人來，師還相爲也無？師云：法久成弊。進云：慈悲何在？師云：年老却成魔。問：如何是第一句？師云：失。如何是第二句？師云：臰肉來蠅。如何是第三句？師云：今日好晴。云：三句不分時如何？師云：來日到崖州。問：寶劒未出匣時如何？師云：擗口著。云：出匣後如何？師云：拈却牙齒。問：如何是論頓不留朕跡？師云：日午打三更，石人側耳聽。云：如何是語漸返常而合道？師云：問處分明，覿面相呈。問：三災竟起，如何救之？師云：廣教不問你，來日喫鈐槌。云：不會師意如何？師云：湼槃山側念彌陁。問：如何是百骸俱潰散，一物鎮長靈？師云：晴乾開水道，無事設曹司。云：未審此理如何？師云：雨下街頭濕，晴乾便無泥。問：禁足九旬，須藉無蟲之地，甚處是無蟲之地？師云：趁熟人民亂縱横，五月麥熟盡息心。云：不知甚麽處立身。師云：夏月多毒熱，行人盡休歇。問：雪山童子捨身，爲求諸行，此行如何？師云：掉臂街頭走，仰面看青天。云：恁麽卽迷人尋著向城路也。師云：此人入地獄，萬刼出應難。問：如何賓中賓？師云：慙惶没心情。如何是賓中主？師云：相手覷前程。如何是主中賓？師云：起坐甚分明。如何是主中主？師云：大祭不留身。問：如何超師之作？師云：老僧眉毛長多少？問：古人一言便悟，和尚種種説，學人爲什麽不悟？師云：草鞋無底。云：畢竟如何？師云：皮襪無根。問：如何是和尚四無量心？師云：放火煞人。云：慈悲何在？師云：遇明眼人舉似。
師上堂，良久云：總被須彌山塞却你諸人眼也，還覺麽？莫不識痛痒。若是去却須彌山，方有參學分。作麽生是去却須彌山底句？若是道得底，試對衆道看！若是道不得也，且莫亂磕。便下座。
問：師子吼時全意氣，文殊仗劒意如何？師云：飛砂走石人驚怪，決定彎弓射尉遲。問：如何是佛？師云：白馬䭾經。云：如何是道？師云：善信扼喉。問：本來無一物，以何法示於人？師云：無法示於人。問：不施寸刃，便登九五時如何？師云：不封不樹。云：未審此意如何？師云：今古不同且應時。問：承古有言，藏身不吞炭。意旨如何？師云：莫遣外人聞。云：山雉枉遭傷，此意如何？師云：天網恢恢，踈而不漏。問：夏終此日，師意如何？師云：今年夏末去年秋，東京西洛任意游。問：大用現前，不存軌則時如何？師云：虚空無筋骨，金槌打不入。進云：恁麽卽百雜碎也。師云：彌陁佛前，親聞玉偈。問：如何是塵中獨露身？師云：塞北千人帳，江南萬斛船。進云：恁麽卽非塵也。師云：學語之流，一扎萬行。問：如何是和尚深深處？師云：猫有歃血之恩，虎有起屍之德。進云：莫便是也無？師云：碓搗東南，磨推西北。
問：承教中有言，三人同坐解脱床。如何是解脱床？師云：有言須得句。進云：未審此意如何？師云：不用更遲疑。問：萬法歸一，一歸何處？師云：北邙山下。進云：未審意旨如何？師云：千年中一遇。問：世尊爲一大事因緣，故出現於世。如何是一大事因緣？師云：梁園城裏丹鳳門。進云：不會意旨如何？師云：襄州出大悲。問：行住坐卧，如何用心，得不落於惡道？師云：莫用心。問：如何是文殊活人底草？師云：須彌頂上雨霖霖。進云：如何是文殊煞人底草？師云：錯。問：如何是功用智？師云：舉目千山秀，大海徹底清。問：疑情未息，如何除遣？師云：碓搗東南，磨推西北。問：學人迷路，請師直指。師云：三更不閉户。進云：未審此意如何？師云：日午不點燈。
問：承古有言，不在内，不在外。未審在什麽處？師云：南斗六星北斗七。問：一物不將來時如何？師云：放下著。進云：恁麽卽纖毫不隔也。師云：且擔著。
師上堂云：諸苦所因，貪欲爲本。若滅貪欲，無所依止。若是無貪欲心，在處澇澇，隨所碌碌，山河大地不礙眼光。不礙眼光則且止，你道雪山童子眉毛長多少？衆中還有道得者麽？試對衆道看！爲你證據。若道不得，辜負平生。便下座。
問：學人不曉三玄義，請師方便第一玄。師云：截舌三分。進云：如何是第二玄？師云：没蹬驢子夜三更。進云：如何是第三玄？師云：晴乾開水道，無事設曹司。問：美玉貴金門，何異荆山體？師云：錯。進云：恁麽卽鳳飛在處祥雲聚，龍行何慮少風雷。師云：騎驢不把鞭，一世勿模樣。
問：如何是第一要？師云：全令提綱行正令，却須當道與人看。進云：如何是第二要？師云：坐飡都不問，莫作問禪賓。進云：如何是第三要？師云：包含大地人皆喜，滿路謌謡賀太平。
問：如何是西來意？師云：骨崙背象牙。問：色身病，法身病？師云：江山無阻滯，日月鎮長明。問：承聞一子出家，九族生天。某甲兩人出家，合作甚道理？師云：截舌三分。進云：未審意旨如何？師云：閙市裏卧街。問：擬過青山時如何？師云：金州出好漆。問：文殊云：前三三，後三三。未審意旨如何？師云：昨夜風寒緊，今日又温和。問：如何是百尺竿頭進步底句？師云：南贍部洲，北鬱單越。問：如何是西來意？師云：冬無積雪，夏無餘糧。問：如何是古今無異路？師云：俗人盡裹頭。進云：未審意旨如何？師云：闍黎無席帽。問：得船便渡時如何？師云：鈍根阿師。進云：恁麽卽直截根源也。師云：下坡不走快，便難逢。
問：如何是奪人不奪境？師云：臰肉來蠅。進云：如何是奪境不奪人？師云：没鐙驢子夜三更。進云：如何是人境兩俱奪？師云：光漆無人識。進云：如何是人境俱不奪？師云：須彌頂上雨霖霖。問：如何是一印印空？師云：今年夏末臈人冰。進云：如何是一印印水？師云：未逢秋草死，争忍下堦行。進云：如何是一印印泥？師云：兩重公按就，萬里江山應不迴。問：寂寂無依時如何？師云：觀身實相。進云：與麽卽謝師指示。師云：廓然無邊。問：龍女獻珠得成佛。學人無珠可獻，還得成佛也無？師云：好日多同，贈土不贈金。進云：恁麽卽謝師指示。師云：恐魔逐我後，鎮壓在廳堦。問：古路重開時如何？師云：無目之人不假燈。進云：恁麽卽七縱八横没去處也。師云：拍手唱歌行。問：師子吼時無意氣，文殊仗劒意如何？師云：一送荒郊裏，千峯永不迴。進云：恁麽卽大衆齊合掌，一時念彌陁。師云：不因寒食節，餘日且難來。問：香煙起處大衆側聆，當爲何事？師云：專聽三下鼓，喫粥五更時。進云：此理如何？師云：朝霞不出門，暮霞行千里。問：國師禮倒鐵天王，意旨如何？師云：驚動十方刹。進云：此理如何？師云：當言不避截舌。
師上堂云：僧堂入，佛殿裏過；佛殿入，僧堂裏行。須彌山騎牛説話，木人打鼓唱歌。露柱每日搊筝，犍椎拍手笑他。若遇大乘根器，不在於言下。若是中下之機，也須子細。珍重！
問：未遇衆緣時如何？師云：虚空無瑕翳，到者盡息心。進云：遇衆緣後如何？師云：任你大海變桑田，廣教誰能管得你。問：抱璞投師，請師雕琢。師云：把將來看。進云：恁麽卽得遇和尚。師云：元來是箇糞毬。問：古人有不了之句，請師爲學人説。師云：破皮厚三寸。問：自己面目終日不見時如何？師云：拈却牙齒著。進云：見面後如何？師云：大衆盡皺眉。問：黑雲遮日時如何？師云：道士戴簪冠。進云：見日後如何？師云：金剛眼睛大如拳。問：生死事大，如何兔得攀緣去？師云：唤什麽作生死？進云：與麽卽是佛性也？師云：又是七顛八倒。
問：看經卽是，不看卽是？師云：青山無異路，東西任意遊。進云：太不定生。師云：自是盲者過，非日月咎。問：萬里無雲時如何？師云：今年大旱。問：古鏡未磨時如何？師云：磨他作什麽？進云：磨後如何？師云：堪作什麽。問：古佛舍利，爲什麽拈不上來？師云：家藏利器，盗者息心。問：路逢達道人，不將語默對。未審將什麽對？師云：將拄杖對。問：驪龍頷下有珠，如何取得？師云：用這糞毬作什麽？
師有時上堂，大衆雲集。師良久以手搥胸三兩下，唤侍者，侍者應喏。師云：老僧今日頭痛。珍重！問：聞鐘聲，只有這箇聲，爲復别有？師云：腦後三斤。問：真性不隨緣，如何得正悟？師云：大洋海底紅塵起，須彌頂上浪滔天。問：如何是大作業底人？師云：城外斬屠兒。進云：不會此意如何？師云：一斤秤不住。問：大乘以心能荷萬善時如何？師云：上天無路，入地無門。進云：不會此理如何？師云：沙門島裏望家鄉。
汝州寶應馳開堂法嗣書來。上堂，有僧問：花開五葉，法遍乾坤時如何？師云：九月重陽節，菊花撲鼻香。進云：恁麽卽慈雲普潤也。師云：廓然無一物，光明照十方。問：如何是第一玄？師云：平常道在，語必幽玄。問：如何是第二玄？師云：有問有答，日月長明。問：如何是第三玄？師云：何勞龜卜問行年。問：鐘聲纔罷，大衆臨筵。向上宗乘，請師舉唱。師云：僧排夏臈，俗列耆年。進云：恁麽卽一雨普潤於大千也。師云：日出天然異，光明照十方。問：善法堂中伸一問，未審師還接也無？師云：蜀地錦觀陶綿。進云：恁麽卽承和尚慈悲也。師云：廓然無障礙，縱横任意游。
師上堂云：諸禪德衲僧是通變道人，若遇鑊湯爐炭諸般厄難，又如何免得？若是免不得，何名通變道人？作麽生是透脱諸般厄難底句？還有透脱得者麽？試對衆道看！爲你證據。若是透脱不得，卽是萬人作塚，無人替代渠。便下座。
問：師登師子座，祖意事若何？師云：行爲佛事，坐是道場。進云：恁麽卽横身三界外也。師云：三界外底事又作麽生？僧便喝，師云：疑殺老僧，這瞎驢。問：向上一路千聖不傳，如何是不傳底事？師云：爐中添火猶嫌冷，路上行人只守寒。進云：未審此理如何？師云：冬無積雪，夏無餘糧。進云：恁麽卽謝師指示。師云：杖擲高聲唱，棒頭頂見血。學家禮拜。師云：教休不肯休，直待雨霖頭。問：承古有言：盡日忙忙，那事無妨。如何是那事？師云：大衆一時聞。進云：此理如何？師云：行人盡帶悲。問：百丈昔時參馬祖，豁然蕩盡更無疑。學人今日專請益，乞師方便爲全提。師云：黄河有九曲，陝府出鐵牛。進云：大盡三十日，小盡二十九，已蒙師指示。向上機鋒又如何？師云：深領這一問。擔枷過狀，有辱先宗。進云：恁麽卽學人禮拜有分也。師云：兩重公案就，萬里江山應不迴。問：衆手淘金誰是得者？師云：杖頭著眼看。進云：請師盡令。師云：灼然落深坑。問：疋馬單鎗，離君獨戰時如何？師云：腦後抽簪。進云：恁麽卽陣敗將軍，馬空迴也。師云：受領銀錢莫久停。
師勘一僧曰：近離什麽處？僧云：東京。師云：你因甚口上破？僧云：和尚也須子細。師云：七棒對十三，庫下喫茶去。師問僧：日暮投林，朝離何處？僧云：新戒不曾學禪。師云：生身入地獄下去。後有僧舉到隨州智門明教大師。大師云：何不道鏁鑰在和尚手裏！
因僧人事一箇書筒，師問曰：是箇什麽？僧云：和尚識取好。師云：元來是箇漆桶。僧云：請和尚收。師云：棺木裏努眼。因聞童子念經聲，乃問僧曰：聞念經聲麽？僧云：今日勘破。師云：作家。僧云：草賊大敗。師云：老僧今日失利。師勘五人新到云：總是雲居供養主那？僧云：是。師云：是卽一齊坐。
因僧入室請益趙州和尚栢樹子話，師云：我不辭與汝説，還信麽？僧云：和尚重言，争敢不信。師云：汝還聞簷頭水滴聲麽？其僧豁然，不覺失聲云：㖿！師云：你見箇什麽道理？僧便以頌對云：簷頭水滴，分明瀝瀝。打破乾坤，當下心息。師爲忻然。
師因不安，有僧問：四大本空，病從何來？師云：口談藥方終不瘥。僧云：不會此意如何？師云：唯有醍醐心地涼。師因與僧俗三五人行次，師拄一條白棒，一僧問云：只是少一箇皮五指。師遂豎起，展五指問曰：會麽？其僧俗云：不會。師云：五輪指上放毫光。師因去將息寮看病僧，僧乃問云：和尚，四大本空，病從何來？師云：從闍黎問處來。其僧喘氣，又進云：不問後如何？師云：撒手卧長空。其僧云：㖿！便告寂。
師與僧行路次，因見死人，僧便問：車在這裏，牛在什麽處？師云：你蹩躃行。僧云：牛又無，行箇什麽？師云：你既無牛，因甚踏破脚？僧云：恁麽卽親從葉縣來也。師云：莫亂走。師因與僧摘藤花次，有僧問：此日摘藤花，他時還有果報也無？師云：有卽錯。僧云：恁麽卽無果報也。師云：你却是箇作家。師在首山會裏，首山一日問云：唤作竹篦卽觸，不唤作竹箆卽背，合唤作什麽物卽得？師於言下豁然頓契，遂於手中掣得竹篦拗折擲于堦下，却云：是什麽？首山云：瞎？師便禮拜。師後到襄州廣德，廣德垂示云：禪德直須是箇師子兒始得，諸人總具箇師子兒。師便出問：承和尚有言，諸人總具個師子兒。如何是和尚師子？廣德便作師子吼。師云：這箇猶是野干鳴，還我師子來。隨後便喝，撫一掌。德云：真師子兒。師云：是何語話？德云：好好問兄弟。師云：也不得放過。
師到洞山，問洞山：廓然無依，法歸何處？山云：三飜羯磨。師云：恁麽卽知音不和也。山云：知音不和底事作麽生？師云：龜毛拂子長三尺。山云：你因什麽眉鬚墮落？師便禮拜。問僧：近離甚麽處？僧云：襄州。師拽童子打一摑，便喝：出！
廣教磚庵，廓然無邊。隨緣度日，任性癡憨。森羅萬像，凡聖共傳。有人到此，雪山西畔。
攀送老兄入梁園，杲日當軒不計年。爲報我師林下偈，無心照破萬重關。
祠部見處少人知，棲心歇地更無疑。有人借問平生事，日出東方月落西。
祠部見處處處通，山河大地是家風。任他前面花錦樹，無心伏物演真宗。
祠部見處廓然安，森羅萬像在目前。任他前面歡與樂，隨緣度日化人天。
背陰山子日陽多，南來北往意如何。有人借問西來意，東海東頭有新羅。
我今有病，無見無聞。清虚之理，日月長明。我今有病，罕遇知音。直饒明得，喪却平生。
幻年七十三，真性不隨緣。廓然無障礙，清虚獨湛然。
是你不問話，山僧不答禪。日頭恰正午，笑破土地口。
是你不問話，山僧没合煞。日午打三更，露柱夜説法。
是你不問話，山僧實驚訝。冬後一百五，廣南出象牙。
是你不問話，山僧没可把。鼻孔在這裏，拈來驀頭打。
是你不問話，山僧没可誇。蕩蕩隨緣去，湖南出紵麻。
木魚謌，木魚謌，横身三界卧，擺頭掉尾瞬金鱗，凡聖縱横不柰何。老胡聞，聳耳聽，聲聲振動古佛心。逍遥自在無私曲，蕩蕩行時任騰騰。指日月，太山崩，踴踴躍躍魔軍驚。哮吼吟時雲隊隊，大洋海底霹靂聲。
夙生慶幸，共結良緣。羅漢遺蹤，日月青天。松蘿鬱茂，取性巖邊。道人行處，滿目江山。露地白牛，廓然無伴。森羅萬像，只在目前。若人不會，何處相見。有人問著，直下看箭。
遊山日促路嶮巇，結束行裝莫駐疑。來日遍看山有色，擬心棲處隔山迷。
諸方化主往來多，青山緑水意如何。演若達多應認影，不知鷂子過新羅。
師真師真，貌古稜層。言直訣烈，去住分明。森羅萬像，普濟羣心。往來禪子，大岳石崩。我師之真，何用丹青。形如滿月，徧布乾坤。
攀送高僧入梁園，春去秋來不計年。蕩蕩行時無邪路，江山無滯笑西天。雪山童子言下喝，擬議中間萬萬年。
一盞金燈號玲瓏，四方八面不施工。照破乾坤黑暗處，山河大地是家風。
化主别仙邑，南北無西東。超然威音外，縱横處處通。明暗皆自爾，寂然天地空。萬緣俱頓息，哮吼振乾坤。
師真似日，三周已畢。遍布乾坤，翹足七日。大展疆風，狐魅屏跡。香茶供養，光漆誰識。
椹子黑榔檔，無心是道場。高僧飡一頓，果熟自馨香。
前程化道莫辭辛，隨緣兀兀任浮沉。雲去水來爲伴侣，時時哮吼振乾坤。
此日好雪，誰言冰潔。粟米白銀，新羅日月。
此日好雪，萬民樂業。大展長空，凡聖路絶。
此日好雪，何勞言説。萬物無心，江山日月。
此日好雪，廓然敗賊。逼塞乾坤，誰人分别。
高僧相伴過九旬，誰人言説話宗乘。離凡離聖縱横妙，何人擬議落千峯。
僧親近云：不知和尚門風。師有頌廣教無門風，縱横處處通。大地紅塵起，失却主人翁。
此日好雨，乾坤無路。日月長明，西方淨土。
廣教手巾，無功無能。觸目受用，青山白雲。
廣教手巾，亘古亘今。寂寥虚廓，打破乾坤。
廣教手巾，不協衆情。有人借問，大岳石崩。
廣教手巾，何勞心神。明暗自爾，青山白雲。
廣教手巾，瞬目相呈。露地白牛，非凡非聖。
廣教手巾，誰見誰聞。直下便會，喪却平生。
廣教手巾，日月長明。縱横自在，新羅國人。
廣教手巾，非功織成。隨緣度日，任性浮沉。
廣教手巾，逼塞乾坤。賢愚意解，笑殺胡僧。
廣教手巾，不用持論。言前薦得，翳却眼睛。
西禪深和尚請齋，頌云：莫推延，莫推延，從來此事只如然。臈雪雰雰兩度降，不由人主不由天。大師答頌不推延不推延，森羅萬像在目前。臈雲雰雰天地黑，露地白牛遍大千。
忽覩庵園，任性癡憨。有人到此，如隔關山。
有鹽無醋。有菜無油。隨緣兀兀。百味珍羞。
一到仙州四十秋，隨緣兀兀到此休。幸遇高僧相伴後，縱横不意到峯頭。
誰人寫真，妙筆丹青。明暗自爾，何勞心神。吾真非假，圖畫非真。容貌陋質，遍布乾坤。
廣教六十八，凡聖俱歇滅。有人相借問，九月重陽節。
廣教六十八，誰人相體察。直下便會得，腦後三斤鐵。
一年春盡一年春，相煩化道任浮沉。森羅萬像無私曲，一聲纔動斬乾坤。
廣教一柄扇，本來無背面。有時在手中，要且無人見。
山僧一條杖，縱横無比量。有時在手中，應用遍十方。
笻竹九節，縱横無邪。大展長空，凡聖路絶。
兩堂上座齊下喝，瞽目之人無分别。凡言賓主句下分，何勞龜卜問前程。
廣教一言，凡聖共傳。直下便會，萬里江山。
兀兀隨緣任浮沉，不拘春夏及秋冬。闍黎請益平生事，問取寒山始知音。
衲僧衲僧，不用持論。言前薦得，腦後三斤。
山僧生日處處真，隨緣兀兀任浮沉。森羅萬像無私曲，日出天然照乾坤。
山僧生處廓然寧，不拘凡聖自在行。任他前面歡與樂，無心伏物賀太平。
山僧生處碧雲中，情與非情共一真。明暗盡時無邪路，明明不墮聖凡前。
山僧生處少知音，任性隨緣過幾春。有人借問平生事，石人打鼓木人聽。
山僧生處據令行，十方禪子盡皆驚。若人解接無根樹，海裏能挑水底燈。
山僧生處正令行，野老謳謌盡傳名。若人不識金剛用，湼槃山側井中人。
山僧生處亘古今，誰人言説話宗乘。離凡離聖縱横妙，腦後抽簮祭鬼神。
山僧生處在林中，碧澗虎聲騁英雄。喝迴驚動十方刹，萬里江山入千峯。
山僧生處峯頂上，迦葉聞鐘出洞門。粉骨碎身千萬劫，思量難報我師恩。
山僧生處碧潭中，不拘春夏及秋冬。一刀兩段須休去，何人擬議落千峯。
廣教一言，直下人嫌。若人借問，萬里江山。
四十五年在仙州，凡聖縱横任君遊。有人借問如何事，夜至三更到崖州。
神鼎禪師名洪諲，襄水扈氏子。自遊方，一衲以度寒暑。嘗與數耆宿至襄沔間，一僧舉論宗乘頗敏捷，會野飯山店中供辦，而僧論説不已。師曰：三界唯心，萬法唯識。唯識唯心，眼聲耳色。是甚麽人語？僧曰：法眼語。師曰：其義如何？曰：唯心，故根境不相到；唯識，故聲色縱然。師曰：舌味是根境否？曰：是。師以筯夾菜置口中，含胡而語曰：何謂相入邪？坐者駭然，僧不能答。師曰：途路之樂，終未到家。見解入微，不名見道。叅須實叅，悟須實悟。閻羅大王，不怕多語。僧拱而退。後返長沙，隱於衡嶽三生藏。有湘陰豪貴來遊福嚴，卽師之室，見其氣貌閑静，一鉢挂壁，餘無長物。傾愛之，遂拜跪請曰：神鼎乃我家植福之地，久乏宗匠，願師俱往何如？師笑而諾之。卽以己馬負師。至十年始成叢席，一朽牀爲説法座。
開堂日，指法座云：未登此座，化緣已畢。諸人還委悉麽？若委悉，散去得也。若不散去，不免登於此座，入方便品第二去也，且不得恠山僧。便陞座拈香：此一炷香，奉爲今上皇帝聖壽無疆。第二炷香，爲府主學士、合郡尊官，伏願長光佛日，永佐明君。第三炷香，此香不是戒定慧香，亦非旃檀沉水，只是汝州土宜。便燒云：供養首山和尚，以酬法乳。師遂敷座顧視大衆云：摩竭陁國親行此令，大衆還知落處麽？一句子該天括地，逈超格外，在衆聖之前。所以五天和不齊，梵夾不持來。釋迦掩室於摩竭，淨名杜口於毗耶。三乘教外，一句别傳。敢問大衆，作麽生是别傳底？試對衆道看！遞相證明。良久云：直饒道得亦未稱祖師意，且道如何稱得祖師意？諸兄弟直須打辦精神，究徹根源。到這裏不可説。菩提涅槃，真如解脱，向上向下，坐禪入定，造橋梁，開義井，得麽？然則如是，不可無言也。山僧初行脚時，發足亦無正意參禪學道，只欲東京聽一兩本經論，以資平生。不期行來行去，到汝州襄城縣，恰遇汝州風發，鼓上首山。就中見一老和尚，彼時蒙它劈頭一錐，直得浹背汗流。當時不覺，禮拜了，悔之不及。大衆，且道悔箇什麽？悔不拽下禪牀，痛與一頓。雖然如是，官不容針，私通車馬。下座。
小參，舉洞山云：貪嗔癡，太無知，賴我今朝識得伊。行便打，坐便槌，分付心王子細推。無量劫來不解脱，問汝三人知不知。師云：古人與麽道，神鼎則不然。貪瞋癡，實無知，十二時中任從伊。行卽往，坐卽隨，分付心王擬何爲。無量劫來元解脱，何須更問知不知。
舉資福三句語。第一句：祖師不知有。師云：無人解會。第二句：與祖佛爲師。師云：鼻孔在山僧手裏。第三句：稱提祖佛。師云：分明向你道。
舉僧問首山：如何是和尚家風？山云：一言截斷千江口，萬仞峯前始得玄。師云：首山只解説家風，不解用家風。僧問：如何是用家風？師云：𡎺。乃云：首山老漢若在，聞神鼎恁麽道，必然大笑一場。且道肯神鼎不肯神鼎？試商量看！諸上座，夫參學須具參學眼始得。若只愛它人語句，記在意識下，自不能截斷。俗士尚云男兒不用分時財。衲僧家合作麽生？猛著精彩始得。珍重！
舉僧問靈泉和尚云：如何是靈泉印？泉云：不傳不受。曰：交代時如何？泉云：淮南船子看洛陽。師云：古人與麽道，意在如何？要會麽？不傳不受。珍重！
舉僧問靈泉云：如何是靈泉曲？泉云：無弦琴有韻，絲竹動摇天。曰：還有知音也無？泉云：有。曰：如何是知音者？泉云：山上石人齊撫掌，溪邊野老始知音。師云：神鼎卽不然。僧便問：如何是神鼎曲？師云：要唱便唱。曰：還有知音也無？師云：有。曰：未審是什麽人？師云：無心意識者。師云：神鼎與麽道，與靈泉如何？試商量看！須知各各家風事不同。珍重！
小參，舉古金峰頌云：學道如鑽火，逢烟未可休。直待金星現，歸家始到頭。師云：神鼎卽不然。學道如鑽火，逢烟卽便休。莫待金星現，燒脚又燒頭。且道神鼎恁麽道，爲當違古人，順古人？别有道理？汝道入麽去底人好，入麽來底人好？到這裏須具衲僧眼始得。莫受人瞞，珍重！
小參，良久，舉鏡清上堂良久，有僧問：祖歌如何唱？清云：拖送醉人酒。曰：入麽則辜負和尚也？清云：猛虎不食伏肉。師云：古人恁麽道，句前明，句後明？會麽？未問已前會取好。
小參，舉僧問趙州：黑豆未生芽時如何？州云：好合醬。師云：神鼎卽不然。若問黑豆未生芽時如何，向伊道：堪作什麽？乃有頌曰：黑豆未生芽，誰道好合醬。本色衲僧聞，堪是甚模樣。華岳頭倒卓，須彌脚直上。莫言無法用，看取者相狀。乃云：古人與麽道，神鼎與麽頌，且道違古人順古人？還會麽？合醬也不中，是什麽道理？了取始得。珍重！
舉僧問香嚴：如何是道？嚴云：枯木裏龍吟。曰：如何是道中人？嚴云：髑髏裏眼睛。後有僧舉問石霜：枯木裏龍吟時如何？霜云：猶有喜在。曰：髑髏裏眼睛時如何？霜云：猶有識在。師云：石霜一向打疊去空界裏作活計。後有僧舉似曹山，山云：這石霜老聲聞作這見解。曹山有頌云：枯木龍吟真見道，髑髏無識眼初明。意識盡時消息盡，當人那辨濁中清。師云：恁麽會取好。
小參，舉鳥窠和尚有小師辭，窠問：向什麽處去？曰：學佛法去。窠云：若是佛法，我這裏也有些子。小師便問：如何是和尚佛法？窠於身上拈起布毛示之，隨後便吹。小師忽然大悟。師遂於身上拈起布毛呈大衆，隨後與一吹云：會麽？久後不得辜負老僧。珍重！
小參，舉令初上座領衆上石門，門曰：萬仞峯前石牛吼，穿雲渡水意如何？初無對。門云：山僧住持事大，參堂去。石門後舉令，僧下語曰：久響和尚。又云：訪道尋師明的旨，覺了根源顯異機。門曰：當時令初上座若下得遮語，不將它作參學人。師云：不唤它作參學人，唤作什麽人？會麽？把手共行無間路。
舉古人曰：游江海涉山川，尋師訪道爲參禪。自從認得曹溪路，了知生死不相關。作麽生是曹溪路？有僧云：得者飲水之義，向阿誰説之？師曰：知。云：某甲卽如是，師意又如何？師云：出僧堂，入佛殿。便下座。
小參，舉紫胡有狗，上取人頭，中取人腰，下取人脚。你若擬議，卽喪身失命。師云：古人提唱一段因緣，你道恁麽時下得什麽語？神鼎當時若在他會裏，便出云：者畜生！又云：死。亦作退身勢。白兆和尚亦云：白兆有狗，上不取人頭，中不取人腰，下不取人脚。也不擬議，咬得他死便得。僧問：如何是白兆狗？兆作狗聲。僧云：猶是喋屎狗。兆云：作麽生是咬人狗？僧把衲衣角便拂，兆便打。師云：白兆道：也不擬議，咬得死便休。且道其僧便拂，兆便打，誰得誰失？白兆大似喪車後掉藥袋。亦有僧問如何是神鼎狗，向伊道：誰敢倚門傍户。僧禮拜，向伊道：神鼎也大嶮。有僧便請益此語，師云：我當時要箇不惜身命底人，直至如今無人稱得老僧意。你兩箇吐露箇消息看！僧擬議，師云：死。
小參，舉潙山示衆云：老僧百年後，於山下作一頭水牯牛。左肋下書：潙山僧。某甲正當與麽時，唤作潙山僧又是水牯牛，唤作水牯牛又是潙山僧。且作麽生商量？師乃有頌：不道潙山不道牛，認著何處有來由。分明裂破應須會，會得還同不繫舟。
舉石門示衆云：家山好，家山好，家山内有無根草。澄源異草競芬芳，春雷一震金仙道。師云：作麽生是春雷，與大衆説破得麽？喝一喝，下座。
小參，舉南泉上堂，僧問：摩尼珠，人不識，如來藏裏親收得。珠卽不問，如何是藏？泉云：與你往來者是。僧云：不往不來者又如何？泉云：亦是藏。僧云：如何是珠？泉唤僧，僧應諾。泉云：你不會我意。師乃有頌曰：渠問摩尼珠，摩尼在何許。呼名應答聲，諸方莫錯舉。
小參，舉僧問風穴：如何是第一句？穴云：三要印開朱點窄，未容擬議主賓分。師隨後一喝。如何是第二句？穴云：妙解豈容無着問，漚和争赴截流機。師着語云：未問已前錯。如何是第三句？穴云：但看棚頭弄傀儡，牽抽都在裏頭人。師着語云：明破卽不堪。所以首山和尚道：第一句薦得，與祖佛爲師；第二句薦得，與人天爲師；第三句薦得，自救卽不可，又云自救也不了。師云：神鼎亦有人問：如何是第一句？云：蒼天，蒼天。如何是第二句？云：有什麽驢漢。如何是第三句？云：近前來向你道。才近前，便打。若恁麽會得，也不辜負祖師西來。若是從頭一一問過，幾時得休！佛法不是磨稜合縫底道理，似這一脉説話，須是久在它門風來始得。直是嫌佛不作，嫌法不説方可。如是子細，珍重！
小參，舉古人云：是日已過，命亦隨減，如少水魚，斯有何樂。師云：古人恁麽道，非有利益，非無利益？神鼎卽不然。是日已過，命亦隨減，如少水魚，有何不樂。且道違古人順古人？試撿點看。珍重！
僧問首山：一毫未發時如何？山云：路逢穿耳客。曰：發後如何？山云：不用更遲疑。曾有僧問神鼎：一毫未發時如何？神鼎只向伊道：白雲嶺上。云：發後如何？師云：澗下水流。師乃云：若是前來兩轉語，有可咬嚼，東看西看。若是神鼎者語，如喫木札瓦片相似，實無滋味。直是自見自悟始得。會麽？天高東南，地傾西北。
肅宗帝問忠國師：百年後所須何物？國云：與老僧作箇無縫塔。帝云：請師塔樣。國師良久云：會麽？帝云：不會。師云：吾有付法弟子躭源却諳此事，已後但問此人。國師遷化後，帝詔問躭源。源亦良久云：會麽？帝云：不會。源有頌：湘之南，潭之北，中有黄金充一國。無影樹下合同船，琉璃殿上無知識。師曰：前來國師如此作用，不能明了。次問躭源，源恁麽頌。且道盡善不盡善？雖成方便，須體解始得。會麽？神鼎爲你諸人下四轉語：湘之南，潭之北。師云：君臣有路。中有黄金充一國。師云：淨妙體常。無影樹下合同船。師云：千聖同轍。琉璃殿上無知識。師云：凡聖路絶。師云：若是恁麽會去，必不相賺。神鼎恁麽注解，只是辜負國師。
馬王請石門藴和尚住夾山。鑾駕出接，自問：如何是西來大道？藴云：御駕六龍千古秀，玉街排杖出金門。師云：一等是祇對王臣太哥，三昧寬廓，何也？恁麽祇對，又不辜負西來大意，又善能囘互，其中事理縱然。若有問神鼎：如何是西來大道？對云：行。且道與古人是同是别？久參禪客於神鼎語中有箇見處，没量大人只怕往往蹉過。僧問大哥：和尚千鈞之弩，不爲鼷鼠而發機。忽遇大殺活底人來時如何？哥云：漢王纔入鴻門會，項莊舞劒始知難。又云：單雄解弄棗木槊，尉遲隨後唱番歌。師云：如有問：千鈞之弩，不爲鼷鼠而發機。忽遇大殺活底人來時如何？神鼎卽向他道：千鈞之弩不爲鼷鼠而發機。亦曾有人問神鼎：千鈞之弩，不爲鼷鼠而發機。答他道：阿剌剌，阿剌剌。其僧擬議，劈脊便打。且問諸人是什麽道理？須知各各家風事不同，究取好。
忠國師問僧：近離什麽處？僧云：南方。國云：南方知識以何法示人？曰：南方知識道：一朝風火散滅，如虵脱皮，如龍换骨。本來真性，宛然無壞。國云：苦哉，苦哉！南方佛法半生半滅。僧便問：未審和尚此間如何？國云：我此間身心一如，身外無餘。僧云：何得將泡幻之身同於法體？國云：你爲什麽入於邪道？僧云：什麽處是某入於邪道？國云：不見教中道：若以色見我，以音聲求我。是人行邪道，不能見如來。師云：若據者僧恁麽道，傳語也不解，累它南方知識。據國師恁麽，亦是龍頭虵尾。前來身心一如，向什麽處去？試撿點看！珍重！
小參，舉潙山與仰山行次，潙問仰曰：前頭是什麽？仰云：枯樹子。潙又問：芸田翁翁亦云枯樹子。潙云：這田翁他後亦匡五百衆。師云：爲復意在芸田翁處，爲在仰山處？爲復總不恁麽？諸上座，一切諸法縱然，更不用生事。它是父子説話，同道者方知。珍重！
僧問先德：遠遠投師，請師一接。德云：兩股金環鳴歷歷，如來寳杖親蹤跡。要會麽？有問有答，罕遇知音。又問一先德云：遠遠投師，請師一接。德云：地湧無源水，石人駕慈舟。師云：此語爲復與前來語，同耶别耶？雖然一箇門風，也須是知它尊宿發語處始得。作麽生是地湧無源水，石人駕慈舟？會麽？海闊無舟，往來不隔。珍重！
南泉云：我十八上便會作活計。趙州云：我十八上便會破家散宅。你道破家散宅好，解作活計好？初機底人且紹前語，久參底人直須破家散宅。更有一言，萬里崖州。
僧問石門：如何是和尚家風？門云：解接無根樹，能挑海底燈。後其僧入室問：學人不解挑燈意，請師方便接無根。門云：賈島筆頭挑古韻，下筆之處阿誰分。又云：難遇知音。神鼎當初問：如何是知音？門云：逢迎直言三歲子，唱起巴歌異路行。又頌：無形無相大威神，爲接羣生展手頻。鳥道不遮圓鑑體，金烏常出海東門。師云：石門恁麽道，恁麽頌，還會石門家風麽？良久云：金烏常出海東門。珍重！
梁山觀和尚悟道頌云：昔時珍寳被塵埋，何事今朝出故懷。參道喜明無説句，通玄不是意中猜。一炷定光輝法界，萬重塵鏁豁然開。超今異古終難況，幸感西胡特地來。師云：諸上座，古人恁麽道，意在於何？且問諸人，作麽生是昔時珍寳？試對衆道看！道得，神鼎與你酬箇價數；若道不得，猶如糞土。久立。
小參：風不鳴條，雨不破塊卽且止，作麽生打得箇翻車筋斗到梵天去？若有，出來作箇伎倆。有麽？莫教帝釋惡發。後有僧入室，某甲當時出來左轉一轉，便歸衆。師云：莫教帝釋發惡，又作麽生？僧云：知恩者少，負恩者多。師云：築着鼻孔。
問：如何是賓中賓？師云：瞎。如何是賓中主？師云：一似瞎。問：如何是主中賓？師云：放你三十棒。問：如何是主中主？師云：耶，了。問：如何是接初機句？師云：山河大地。問：如何是辨衲僧句？師云：七棒對十三。問：如何是正令行句？師云：不通眨眼。云：如何是立乾坤句？師云：你擬作麽會？問：古人有言，靈山話月，曹溪指月。如何是真月？師云：照。問：六國未寧時如何？師云：道什麽？云：寧後如何？師云：謼殺人。問：内外追尋一物無時如何？師云：月似彎弓，少雨多風。問：古澗寒泉時如何？師云：不是衲僧行履處。云：如何是衲僧行履處？師云：不見有古澗寒泉。問：家家門前火把子，意旨如何？師云：四時八節。問：問不轉時如何？師云：卽今是轉不轉？云：謝和尚點破。師云：通身覺路玄。問：輪囘六道底人畢竟如何？師云：不願成佛。曰：爲什麽不願成佛？師云：佛亦不究竟。云：請一言。師云：昨日猶記得，今朝話無門。問：不施寸刃，便登九五時如何？師云：海晏河清。曰：治化事如何？師云：萬户無門鑰，皷腹和太平。問：路逢達道人時如何？師云：勘破。問：學人擬入海時如何？師云：海生海。曰：恁麽則全承此恩力也。師云：黑風吹羅刹，囘光却得妙。問：曉夜不停時如何？師云：是誰不停？問：倒戈卸甲時如何？師云：大勳不竪賞。曰：請師原賜。師云：退。
問：𤴓馬單鎗時如何？師云：神鼎打退皷。曰：畢竟事如何？師云：想你不是者手脚。問：菩提涅槃卽不問，戴角披毛事若何？師云：不是上座分上事。如何是學人分上事？師云：待你到這田地，始向你道。曰：便恁麽時如何？師云：退身三步。問：二王相見時如何？師云：膝行肘步。曰：恁麽則全歸一主也。師云：天下浩浩。問：丹霄獨步時如何？師云：老僧只管看破也。曰：照破後如何？師云：還我話頭來。問：古人道：午前來者，木人唤得囘頭；午後來者，木人唤不囘頭。正當午時，唤卽是，不唤卽是？師云：臈月二十五。問：然燈前卽不問，然燈後亦不問，如何是正然燈？師云：一輪光灼灼，今古無晦瞑。問：諸法未聞時如何？師云：風蕭蕭，雨䬃䬃。云：聞後如何？師云：領話好。問：蓮花未出水時如何？師云：千山萬水。云：出水後如何？師云：萬水千山。問：古帆未掛時如何？師云：到岸也。云：到岸後如何？師云：猶是鈍漢。問：師子未出窟時如何？師云：吼。曰：出窟後如何？師云：悄。問：魚皷未鳴時如何？師云：看天看地。云：鳴後如何？師云：捧鉢上堂。
問：和尚未見先德時如何？師云：東行西行。云：見後如何？師云：横擔拄杖。問：達磨未來時如何？師云：西天此土。云：來後如何？師云：此土西天。問：寳劒未出匣時如何？師云：狼烟競起。云：出後如何？師云：天下太平。問：牛頭未見四祖時如何？師云：天知地知。云：見後如何？師云：猶較些子。問：和尚未見先德時如何？師云：山河大地。云：見後如何？師云：日月星辰。問：撥塵見佛時如何？師云：佛亦是塵。問：覺花未發時，如何辨其真實？師云：冬寒夏熱。又云：天寒打撼戰。問：兩手獻尊堂時如何？師云：是什麽？問：學人到寶山，空手囘時如何？師云：臈月三十日。問：戴角披毛卽不問，寳劒出匣事如何？師云：問處甚分明。曰：恁麽則盡法無民。師云：知時别儀，堪作闍黎。問：三車引不出時如何？師云：好。曰：意旨如何？師云：宜應自忻慶。
問：如何是和尚家風？師云：饑不擇食。又云：逢迎不展手，門外有三車。問：如何是接人之機？師云：齋後來向你道。曰：卽今爲什麽不道？僧隨聲一喝。師云：好。僧禮拜。云：放你三十棒。問：如何是和尚爲人句？師云：拈柴擇菜。曰：莫只者便是也無？師云：更須子細。問：如何是和尚辨衲僧句？師竪起拳。曰：未審意旨如何？師云：你不妨辨得好。
師在衆日，僧問：上座久後唱誰家曲調？師云：手執無絃琴，騎牛脚打鼓。問：如何是道人活計？師云：山僧自小不曾入學堂。問：濟物利生事如何？師云：闍黎有問，山僧有答。
問：如何是和尚深深處？師云：柴門不掩，任聽往來。曰：還許人就近也無？師云：且領前話。官人指木魚問：這箇是什麽？師云：驚囘多少瞌睡人。官云：洎不到此間。師云：無心打無心。問：古人道：解接無根樹，能挑海底燈。如何是無根樹？師云：日用不知。如何是海底燈？師云：徹髓。問：如何是清淨法身？師云：灰頭土面。爲什麽如此？師云：争恠得山僧。曰：未審法身向上還有事也無？師云：有。曰：如何是向上事？師云：毗盧頂上金冠子。問：殺父殺母，佛前懺悔。殺佛殺祖，什麽處懺悔？師云：水長船高。問：如何是真如體？師云：如如不動。云：如何是真如用？師云：斬。問：隔牆見角，早知是牛。隔山見烟，便知是火。隔牆不見角，是什麽？師云：不應問山僧。問：布以七淨花，浴此無垢人。既是無垢人，爲什麽却浴？師云：清淨亦不立。問：菩提本無樹，何處得子來？師云：唤作無得麽？問：持地菩薩修路等佛，和尚修橋等何人？師云：近後。又云：修猶未了在。
僧問首山：如何是佛？山云：新婦騎驢阿家牽。因僧請益，師乃有頌：新婦騎驢阿家牽，誰後復誰先。張三與李四，拱手賀堯年。又頌：從上諸聖總皆然，起坐忪諸没兩般。有問又須向伊道，新婦騎驢阿家牽。師復云：然雖如此，未盡首山大意在。僧云：如何是首山大意？師云：天長地久，日月齊明。
傷嗟尋劒客，桃花遇春開。靈雲一見處，令我咲咍咍。
長安甚樂到人稀，到者須知不是歸方。直道逈超凡聖外，由是曹溪第二槌。
自在神鼎寺，少鹽兼無醋。雲水若到來，撒手空囘去。直下無一物，休言無着處。禪流聞此説，不用更重注。
今年六十九，四大將衰朽。自此不下山，白雲且相守。
僧見師舉話，略有揀辨。乃問：如何得似和尚去？師云：闍黎受屈作麽？
一自學參玄，諸方不問禪。水聲流自響，舉目看青天。
有宰官問師：坐禪如何？師頌云寂寂無一事，醒醒亦復然。森羅及萬象，法法盡皆禪。
冬節年年事，世俗多般異。祖師門下客，長舒兩脚睡。食後三巡茶，以表山僧意。皷聲若動時，敢望同來至。
師不赴王莽山請。僧問：佛不違衆生之願，和尚爲什麽有請不赴？師云：莫錯恠老僧好。頌曰一月普現一切水，一切水月一月攝。若人解了如斯意，大地衆生無不徹。
師在衆時，與汾陽昭和尚共作拄杖頌。
一條拄杖標揭，徑直螺文爆節。有時横擔肩上，大地乾坤挑括。
得處不在高峯，亦非深溪澗壑。如今幸得扶持，老病是爲依托。一朝卓在孤峯，一任諸方拈掇。
一種輪囘又一迴，入鄽垂手化羣迷。智大豈留生死界，悲深不住涅槃堦。毗盧經卷塵中現，優鉢羅花火裏開。非但我今難比況，千佛稽首歎奇哉。
一步一登臨，無非般若心。逢人只麽道，終不悞他人。珍重何方去，家山一道光。箇中若不會，塵刼受忙忙。
神峯寒露别知音，此後同誰話此心。出匣大聲驚宇宙，甚時終得會衣襟。
此日登途去，烟雲氣色全。我無相憶語，更在藴於言。
淡薄且隨時，家風誰得知。有人來請益，摇頭未許伊。
神鼎有一機，不用更遲疑。日午打三更，白淨崑崙兒。
神鼎有一言，絶慮不忘緣。日頭恰正午，曉夜過西天。
神鼎有一約，不用更斟酌。分明向你道，文殊問無着。
神鼎家風，水泄不通。禪客上來，换手槌胸。
神鼎一言，瞥爾三千。禪客上來，急急前行。
神鼎一説，不用分别。禪客上來，清風明月。
生緣襄水度歲華，偶携缾錫看天涯。路逢一人穿耳客，咄我囘頭得到家。自此端然無一事，今居神鼎卧雲霞。有人若問西來意，遥指南山一段畬。
神鼎真，誰人寫。吾之相，一如也。真相既爾，秋天月夜。瞻之寫之，摩訶般若。
