善男子！若有人能書寫是經至是經難遇，過優曇華。
智秀曰：向明如來非天、非人，亦天、亦人，今出其事，以證不虛。
善男子！我念過去無量無邊至唯能受持一偈文句。
智秀曰：廣出緣起，以證不虛，兼明所聞之偈，以驗經力，又顯求法之至者也。
如來證涅盤，永斷於生死至如來甚深秘密之德。
智秀曰：廣嘆經力，以顯離惡之勝緣也。
以是義故，能受持者至況於如來，是故非漏。
寶亮曰：結離漏也。生死即虛妄，依如來藏有故，不假遠避也。
云何親近漏？一切凡夫至是故如來不名有漏。
寶亮曰：若親近衣食，生人貪染，斷人慧命；若能遠離，則善法增長。
復次，善男子！一切凡夫至如來世尊非是有漏。
僧亮曰：受漏者，因三受後起。若就治道，應名定漏也。苦受後生煩惱為瞋覺，樂受後起貪覺也。
復次，善男子！凡夫若遇至舍離眾惡，趣向善道。
僧亮曰：第七念漏也。起三受時，未是煩惱，覺苦樂已，更生邪念，念苦樂方生煩惱，故念為漏因。圣人覺苦樂已，不生邪念，故不起生漏也。為心身造種種苦者，為邪身心相故，無苦不更，明見身之過也。
寶亮曰：下第七、明念漏，由邪念因緣故起漏，名之念漏。若就治道，稱為行漏。所以言身心苦惱，起種種惡者，夫苦惱之名，本是果報，而凡夫愚癡，不達宿業所招，便呼嗟非分，謂苦不可忍。既內狹顛倒，不以理自處，於輕苦之中，發緣更重。若當識因果性體，前世因作，如此安心，豈容生漏？正由物於此二途無解，又於生死之中妄生樂想，保著為實，邪念橫生，故起種種惡。若是圣人，以道居心，終日處苦，不覺為苦，處樂不以為樂，是故不生漏也。今菩薩覺過，故修假名法空，斷於苦本。是以此下，就八事作五階譬辨。若安心所，從於圣言，必諸漏永息，涅盤可期；如其不爾，生死常續。八事者，從觀四大去，訖登上大山。五階者：第一、得假名空；第二、得實法空；第三、明兩空，成後八真無漏，斷見諦煩惱盡，得須陀洹果；第四、從得初果後，更進斷三界思惟結盡，至羅漢果；第五、從斷三界外惑盡，乃至得大涅盤也。
善男子！譬如有王，以四毒蛇至心生惶怖，舍篋逃走。
僧亮曰：第一譬，以假名無明煩惱之主譬王。經稱四大，譬四蛇也。盛有漏身，以譬一篋。使其將護，譬瞻養也。消息失所，身壞命終，譬戮之都市也。見老死之苦，譬恐怖。知無實我，譬逃走。
寶亮曰：王譬佛也。四毒蛇者，喻四大也。盛一篋者，如說四大，以成一身也。令人養食者，令觀此身作苦、空、無常。若就有中解者，欲依此四大身上，得行道進德，故須將養也。摩洗其身者，即教作空觀，令識四大過，便善法續起，喻如摩洗也。若使不觀四大是虛，愛著己身，必斷慧命，義如戮之都市也。其人聞王切令者，菩薩即承佛教，觀四大過也。舍篋逃走者，即諦觀此身，唯見四大常虛假，無有一實，故得假名空。欲論四大五陰，及與六入，盡成眾生，同得作假名空觀。但隨其初觀，捉法而入空，同之內凡夫，而文不可并說，故階級明之也。
王時復遣五栴陀羅至見後五人，遂疾舍去。
僧亮曰：第二譬，得五陰空、實法空，見陰是實，能劫善則，譬栴陀羅。智以斷惑，譬刀。而害事交至，譬拔也。出空見有，譬回顧。已見假空，解實則易，譬疾去也。
寶亮曰：譬觀五陰，作實法空觀也。
是時，五人以惡之方便至汝可來還。其人不信。
僧亮曰：第三譬，破二愛已，得假實二，諸結漸薄，唯實法愛難去，譬惡方便。入觀見空，譬藏刀。出觀起愛，譬詐親。欲令起著，譬還來。觀空斷愛，譬不信也。
寶亮曰：雖得假實二空解，然出有心中，還於五陰上起愛，故更捉五陰而觀，未能即得，喻如藏所持刀也。起愛從情，如詐親也。
投一聚落欲自隱匿至求物不得，即便坐地。
僧亮曰：第四譬，既成初果，緣假起慢，不勤修道，知內入假實，譬空聚。染著假名，不以患，藏隱不見真我，譬無人。不見實陰，譬無物。不復進修，譬坐地也。
寶亮曰：既得六入空，入無相行，斷見諦惑，證須陀洹果，是一止息處也。
聞空中聲：咄哉！男子至汝當云何而得免之。
僧亮曰：第五譬，斷二界思惟結，垂其先解為因，進求上果，譬聞空聲。說其先解，譬無居民。染著假名，譬今夜。因有內惑，外塵得入，譬六賊。能生眾結，譬命不全。斷慢成果，譬舍去也。
寶亮曰：得須陀洹果後，出觀心中，起思惟門惑受生。既乘本見諦，無漏解見，思惟門中受生，惑為過欲，更觀六塵空，進斷所余結故，義言如聞空中聲也。
爾時，其人恐怖漸遂增，復舍而去。
僧亮曰：復得六塵空解，無漏轉深，斷思惟門惑，三界結盡，證羅漢果也。
路值一河，河水漂急至心意泰然，恐怖消除。
僧亮曰：第六譬也。斷無色界思惟及習，彼煩惱難斷，譬河漂急也。定多慧少，譬無船栰。必假以道，譬取草木也。上地苦輕，有深定樂，而行者樂故，譬更思惟。知是苦已，譬推栰入河。定道難用，必須眾善相助，譬身手皆動也。
寶亮曰：斷無明住地惑，得於佛果，乃通三界內外，皆是河義，而今取無明住地惑難斷者，為河也。即取草木為栰者，於三界外，既未有治道，欲修行萬善，以趣極果也。從我設住此下，說蛇賊所害者，若指斷三界結盡，而終未免於蛇賊。既與己相鄰，云何相免？寧當任無明住地，或牽於生死，終不為彼蛇賊所害也。即推草栰者，思惟既定，便修萬行，運實智、方便智，即達涅盤岸，登上高山也。從觀身如篋下，還次第合向八事、五階也。
菩薩摩訶薩得聞受持至背之馳趣，修八圣道。
僧亮曰：觀四大，合第一譬。四種毒者，見譬眠也。解譬身也。氣從口出，譬聲香也。味從口入，譬囓也。
五旃陀羅者，即是五陰至涉路而去，無所顧留。
僧亮曰：觀五陰，合第二譬也。
詐親善者，名為貪愛至及一詐親，涉路不回。
僧亮曰：觀愛貪，合第三譬也。見不見、聞不聞，至後還不見者，入觀則了，出觀則生惑，二乘亦爾，本為向初果，為譬因說愛之難除耳。
空聚落者，即內六入至及六大賊，怖著正路。
僧亮曰：觀六入，合第四譬也。凡夫不生空想者，於圣理懸遠也。
六大賊者，即外六塵至舍空聚落，涉路而去。
僧亮曰：患從外來，劫內功德，譬之賊也。合第五譬也。
路值一河者，即是煩惱至及一闡提，悉皆不定。
僧亮曰：依譬次第，應觀斷無色思惟、煩惱及習為河也。合第六譬也。