湖州妙覺期堂僧凈，吳江田家子。幼失學。既得度，謁妙峰玄。玄，中峰之子也。令其參父母未生已前，那个是我本來面目，凈如是參之，三十年無所入。後明州華嚴寺僧照公至湖，與同處，勉其誦楞嚴經中一品。
忽一日，誦至生滅既滅，寂滅現前處，豁然有省，通身歡喜，口不能言，惟手足舞蹈而已。或問云：汝風顛耶？
答曰：寂滅現前。
洪武初十月二十五日，謂照公曰：十一月旦是我生日，於此日死去也。至期，沐浴更衣，祝香三片：一奉釋迦文佛、一奉無量壽佛、一奉山主了公，公蓋其得度師也。且囑左右云：我死後三日茶毘，七日鍛骨，但恐不受鍛耳。人皆疑其言。及以骨入鍛，骨熔溢作汁，火冷結作靈芝一枝，光彩燁燁，五色相間，扣之作聲。雖雕鏤繪畫，有所不如，至今靈芝在妙覺期堂焉。
燕城慶壽寺海云大士，諱印簡，山西人，姓宋。七齡，父授以孝經開宗明義章，師問云：開者何宗？明者何義？父異之，攜見傳戒顏公。
公欲觀其根器，以石頭和尚草庵謌命讀之，至壞與不壞主元在處，乃問云：主在什麼處？
顏云：什麼主也？
師云：離壞不壞者。
顏云：此正是客也。
師云：主聻？顏冷笑而已。即往禮中觀沼公為師，薙落受具。
偶一夕聞空中有聲召師名曰：印簡！大事將成，行矣，毋滯於此。遂挾策之燕。過松鋪，值雨，宿於巖下，因同行者擊火，師見火星迸散，遂大悟，以手捫面曰：今日始知眉橫鼻直。遂謁慶壽中和璋公。
先一夕，公夢一異僧策杖徑趨方丈，踞獅子座。明日，公以所夢語左右，且曰：今日有暫到至，即引見我。
迨日晡，師至，公笑曰：此衲子即夜來所夢者。往復徵詰，師機語楗出，透脫無滯，公喜，命典記室。智證益深，乃以衣頌授師，頌曰：
天地同根無異殊，家山何處不逢渠？
吾今付與空王印，萬法光輝摠一如。
出世為璋公嗣，歷諸名剎，凡兩主慶壽。自太祖至世祖，屢朝師奉之，位至僧統，顧遇優渥。年五十六，忽患風痹。一日，說偈辭眾畢，顧侍僧云：汝等毋諠，吾欲偃息。侍僧急乎主事人至，師已吉祥臥逝。闍維，獲設利無筭，奉勅葬於慶壽寺側，建石塔其上。謚佛日圓明大師云。
至元二十五年春，僧統楊輦真迦奉旨引江南教禪諸德詣闕論道。上問：禪以何為宗？
於是徑山住持妙高進前答云：禪也者，凈智妙圓，體本空寂，非見聞覺知之所可知，非思量分別之所能解。
上又云：禪之宗裔可歷說一遍？
高云：禪之宗裔，始於釋迦世尊在靈山會上拈起一枝金色波羅華，普示大眾，惟迦葉微笑，世尊云：吾有正法眼藏，涅盤妙心，分付迦葉。由此代相授受，而至菩提達磨，達磨望此東震旦國有大乘根器，航海而來，不立文字，直指人心，見性成佛，是為禪宗也。上嘉之。
高因從容進云：夫禪與教本一體也，譬如百千異流同歸於海，而無異味；又如陛下坐鎮山河，天下一統，四夷百蠻隨方而至，必從順成門外而入，到得黃金殿上，親睹金面皮，方可謂之到家。若是教家，只依著文字語言，不達玄旨，猶是順成門外人；若是禪家，雖坐破六七个蒲團，未得證悟，亦是順成門外人，謂之到家，俱未也。是則習教者，必須達玄旨；習禪者，必須悟自心。如臣等今日親登黃金殿上，面睹金面皮一番，方可稱到家人也。上喜，賜食而退。
夢堂和尚，重修晉、唐、宋三代高僧傳，易十科為六學。禪學中，二祖可大師斷臂求法事，禪書載之者不一，獨宣律師謂師遭賊斷臂，同居琳法師尚不使知之。及琳法師亦遭斷臂害，可大師為之包治，運用不便，琳怪之。大師因曰：爾豈知我亦無臂耶？夢堂欲遵之入傳。
余當時告之曰：大師為大法未明，僵立深雪中，命亦不惜，況一臂乎？茍謂斷臂人之所難，今世之小丈夫，操心根暴者，往往為之。曾謂大師為法忘軀，秉志勤愨，顧不能邪？假令盡如律師所傳，豈有賊來傷人，專斷其臂而已？然臂既斷，焉有與之同居者而不知歟？又焉能為人包治其臂歟？此決不可信也。
夢堂曰：律師乃肉身菩薩，其言豈誑？
余曰：律師所傳之人，非一一親睹其行業，必藉他人采集事跡。以此推之，蓋采集者有訛謬在，律師必不以禪律異宗而誣為此說，斷斷矣。蓋亦信以傳信，疑以傳疑之意也。不然，則後之肝膽吳越者妄加更易，而假律師以取信於世焉耳。於是夢堂肯首，遂依傳燈入傳。
佛光道悟禪師，陜右蘭州人，姓冠氏。生而有齒。年十六祝發，後二年游方，自臨洮歸，夜宿彎子店，夢梵僧喚覺，適聞馬嘶，豁然開悟，自吟唱云：好也羅，好也羅，遍虛空，只一个。告其母曰：我夜來拾得一物。
母問云：儞拾得何物？
答曰：自無始以來打失底物。
一日，欲參訪知識，里人覓偈於師，師偈有水流須到海，鶴出白云頭之句。及至熊耳，謁白云海公，契合。先是，有問：公何不擇法嗣者？
海不答，徐云：芝蘭秀發，獨出西秦。
比師至，公聞空中人語曰：來日攝郭相公。蓋海所住寺，乃郭子儀建，而師其後身也。
海公沒，師出世，住鄭州普照寺，嗣其法。既而退居竹閣庵，浮沈洛川，人莫之測。嘗謂人曰：道我是凡，我向圣位去；道我是圣，我向凡位去；道我不是圣不是凡，我向儞眼睛鼻孔七顛八倒去。
泰和五年五月十三日，無疾而逝。適所居屋上有五色云如蓋，中有紅光，圓如日者三。壽五十五。
吳興何山耆舊僧某，擅權侮眾，素行不軏懇。而珠之所現或金色佛；或六臂觀音；或紫竹碧柳，奇木怪石，頻伽飛舞左右；或月蓋執爐，龍神獻珠，神變非一，見聞希有。
嗚呼！余聞世尊筑壇罷，梵王獻無價寶珠，帝釋亦以雨如意寶輔翼之。而世尊顧命之時，屬諸比丘以戒為師，又謂吾法若壞，始自毘尼，然則戒之有關於吾教實重。夫五臺獻珠之事固已奇偉，豈意像季澆漓，戒法一舉，神應煇赫如是？則天龍護戒之心炳然可見，奈何沙門視戒為虛文，略不加撿痛哉！
山庵錄者，錄山庵所聞之事也。其間所紀，或善不善，直書無隱，殆緇門之良史也。夫事有關乎宗教者，不可以不書，書而能公合天下之論，尤可嘉也。是書之行，蓋將與林間、草庵諸作并垂於無窮者矣。
予早歲侍妙明先師居徑山，每獲參承空室老人于蒙養之室，聽其誨論，啟沃良多。蓋老人參見前輩尊宿，具正知見，而學問該博，提唱高妙，又善誨示學者，亹亹忘倦，至其用向上鉗鎚，有不可得而近傍者也。後兩坐淛東名剎，投閑居大白山中，予時皆在四明，歲時必走拜床下。
予來鐘山之三年，其上足前住翠山玄極頂公至，自四明距老人化去，已四年矣。一日，出示山庵雜錄一編，讀之皆舊所聞誨示於老人者也。噫！欲再見老人不可復得，而獲讀其平昔所著論，可勝慨嘆哉！
老人別有說法語錄行世，或謂語錄多向上拈提，此編乃舉古人前言往行，以廣學者見聞，視語錄崖嶮，此則其平易耳，雖然，初非有二致也。佛世尊固有所謂觀機逗教者，然列祖門庭一拈鎚，一豎拂，一揚眉瞬目，皆欲令學者有所入，而謂此編非向上為人，可乎？學者要當具眼始得。
山庵雜錄者，寔緇門良史，而足針藥邪禪膏肓之病，私謂有補扶桑之今日。雖然，未見古時印本，以故三寫之誤甚，初學之徒，數窘觀覽矣。余養痾之暇，參攻一二典籍，且加臆斷，略得校定，倘涉猶豫者，乃書之旁，蓋疑以傳疑之謂也。又為二三子濫加倭點，今也命工勒板，切恐舛差不少，仰望禪林才子不吝慈意，重煩訂正。寬永二十年癸未仲春日，於丹陽大梅山題。
