如是我聞：
一時，佛住王舍城迦蘭陀竹園。時，有眾多比丘集於食堂，思惟世間而思惟。
爾時，世尊知諸比丘心之所念，往詣食堂，敷座而坐，告諸比丘：汝等比丘慎莫思惟世間思惟。所以者何？世間思惟非義饒益，非法饒益，非梵行饒益，非智、非覺，不順涅盤。汝等當正思惟：此苦圣諦、此苦集圣諦、此苦滅圣諦、此苦滅道跡圣諦。所以者何？如此思惟則義饒益、法饒益、梵行饒益，正智、正覺、正向涅盤。
過去世時，有一士夫出王舍城，於拘絺羅池側正坐，思惟世間思惟。當思惟時，見四種軍──象軍、馬軍、車軍、步軍，無量無數，皆悉入於一藕孔中。見已，作是念：我狂失性，世間所無，而今見之。爾時，去池不遠，更有大眾一處聚集。時，彼士夫詣大眾所語言：諸人！我今發狂，我今失性，世間所無，而我今見。如上廣說。時，彼大眾皆謂士夫狂發失性，世間所無，而彼見之。
佛告比丘：然彼士夫非狂失性，所見真實。所以者何？爾時，去拘絺羅池不遠，有諸天阿修羅興四種軍，戰於空中。時，諸天得勝，阿修羅軍敗，退入彼池一藕孔中。是故，比丘！汝等慎莫思惟世間。所以者何？世間思惟非義饒益，非法饒益，非梵行饒益，非智、非覺，非正向涅盤。當思惟四圣諦。何等為四？苦圣諦、苦集圣諦、苦滅圣諦、苦滅道跡圣諦。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
時，有眾多比丘集於食堂，作如是論：或謂世間有常，或謂世間無常、世間有常無常、世間非有常非無常，世間有邊、世間無邊、世間有邊無邊、世間非有邊非無邊，是命是身、命異身異，如來死後有、如來死後無、如來死後有無、如來死後非有非無。
爾時，世尊一處坐禪，以天耳聞諸比丘集於食堂論議之聲。聞已，往詣食堂，於大眾前敷座而坐，告諸比丘：汝等比丘眾多聚集，何所言說？
時，諸比丘白佛言：世尊！我等眾多比丘集此食堂，作如是論：或說有常，或說無常。如上廣說。
佛告比丘：汝等莫作如是論議。所以者何？如此論者，非義饒益，非法饒益，非梵行饒益，非智、非正覺，非正向涅盤。汝等比丘應如是論議：此苦圣諦、此苦集圣諦、此苦滅圣諦、此苦滅道跡圣諦。所以者何？如是論議，是義饒益、法饒益、梵行饒益、正智、正覺、正向涅盤。是故，比丘！於四圣諦未無間等，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。爾時，有眾多比丘集於食堂，或有貪覺覺者，或瞋覺覺者，或害覺覺者。
爾時，世尊知諸比丘心之所念，往詣食堂，敷坐具於眾前坐，告諸比丘：汝等莫起貪覺覺，莫起恚覺覺，莫起害覺覺。所以者何？此諸覺非義饒益，非法饒益，非梵行饒益，非智、非正覺，不向涅盤。汝等當起苦圣諦覺、苦集圣諦覺、苦滅圣諦覺、苦滅道跡圣諦覺。所以者何？此四圣諦覺，義饒益、法饒益、梵行饒益，正智、正覺、向於涅盤。是故，諸比丘！於四圣諦當勤方便，起增上欲，正智正念，精進修學。
佛說此經已，諸比丘聞佛所說，歡喜奉行！
如是我聞：
一時，如上廣說，差別者：起親里覺、國土人民覺、不死覺。乃至聞佛所說，歡喜奉行！
如是我聞：
一時，佛住王舍城迦蘭陀竹園。時，有眾多比丘集於食堂，作如是論：或論王事、賊事、鬪
戰事、錢財事、衣被事、飲食事、男女事、世間言語事、事業事、諸海中事。
爾時，世尊於禪定中，以天耳聞諸比丘論說之聲，從座起，往詣食堂，敷坐具於眾前坐，告諸比丘：汝等比丘眾多聚集，為何所說？
諸比丘白佛言：世尊！我等於此聚集，或論說王事。如上廣說。
佛告比丘：汝等莫作是論，論說王事乃至不向涅盤。若論說者，應當論說：此苦圣諦、苦集圣諦、苦滅圣諦、苦滅道跡圣諦。所以者何？此四圣諦以義饒益、法饒益、梵行饒益、正智、正覺、正向涅盤。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
時，有眾多比丘集於食堂，作如是說：我知法、律，汝等不知我所說成就，我等所說與理合；汝等所說不成就，不與理合；應前說者，則在後說；應後說者，則在前說，而共諍論言。我論是汝等不如，能答者當答。
爾時，世尊於禪定中，以天耳聞諸比丘諍論之聲，如是廣說，乃至於四圣諦無間等者，當勤起方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。時，有眾多比丘集於食堂，作如是論：波斯匿王、頻婆娑羅王，何者大力？何者大富？
爾時，世尊於禪定中，以天耳聞諸比丘論說之聲，從座起，往詣食堂，敷坐具於眾前坐，問諸比丘：汝等何所論說？
時，諸比丘以上事具白世尊。
佛告比丘：汝等用說諸王大力、大富為？汝等比丘！莫作是論，所以者何？此非義饒益，非法饒益，非梵行饒益，非智、非正覺，不向涅盤。汝等當說：此苦圣諦、苦集圣諦、苦滅圣諦、苦滅道跡圣諦。所以者何？此四圣諦是義饒益、法饒益、梵行饒益、正智、正覺、正向涅盤。是故，比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。時，有眾多比丘集於食堂，作如是論：汝等宿命作何等業？為何工巧？以何自活？
爾時，世尊於禪定中，以天耳聞諸比丘論說之聲，從座起，往詣食堂，敷坐具於眾前坐，問諸比丘：汝說何等？
時，諸比丘以上所說具白世尊。
佛告比丘：汝等比丘！莫作是說：宿命所作。所以者何？此非義饒益，非法饒益，非梵行饒益，非智、非正覺，不向涅盤。汝等比丘！當共論說：此苦圣諦、苦集圣諦、苦滅圣諦、苦滅道跡圣諦。所以者何？此義饒益、法饒益、梵行饒益、正智、正覺、正向涅盤。是故，比丘！依於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。時，有眾多比丘集於食堂，作如是論說：某甲檀越作麁疎食，我等食已，無味無力；我等不如舍彼麁食，而行乞食。所以者何？比丘乞食時得好食，又見好色，時聞好聲，多人所識，亦得衣被、臥具、醫藥。
爾時，世尊於禪定中，以天耳聞諸比丘論說之聲，詣食堂，如是廣說，乃至正向涅盤。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：汝等持我所說四圣諦不？
時，有異比丘從座起，整衣服，為佛作禮，合掌白佛：唯然，世尊所說四圣諦，我悉受持。
佛告比丘：汝云何受持四圣諦？
比丘白佛言：世尊說言，此是苦圣諦，我受持；此苦集圣諦、此苦滅圣諦、此苦滅道跡圣諦，如是，世尊說四圣諦，我受持。
佛告比丘：善哉！善哉！我說苦圣諦，汝真實受持；我說苦集圣諦、苦滅圣諦、苦滅道跡圣諦，汝真實受持。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：汝等持我所說四圣諦不？
時，有比丘從座起，整衣服，偏袒右肩，為佛作禮，合掌白佛：唯然，世尊所說四圣諦，我悉受持。
佛告比丘：汝云何持我所說四圣諦？
比丘白佛言：世尊說苦圣諦，我悉受持。如如、不離如、不異如，真、實、審諦、不顛倒，是圣所諦，是名苦圣諦；世尊說苦集圣諦、苦滅圣諦、苦滅道跡圣諦，如如、不離如、不異如，真、實、審諦、不顛倒，是圣所諦，是為世尊說四圣諦，我悉受持。
佛告比丘：善哉！善哉！汝真實持我所說四圣諦，如如、不離如、不異如，真、實、審諦、不顛倒，是名比丘真實持我四圣諦。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：汝持我所說四圣諦不？
時，有異比丘從座起，整衣服，為佛作禮，合掌白佛言：唯然，世尊所說四圣諦，我悉持之。云何四諦？世尊說苦圣諦，我悉持之；苦集圣諦、苦滅圣諦、苦滅道跡圣諦，我悉持之。
佛告彼比丘：善哉！善哉！如我所說四圣諦，汝悉持之。諸比丘！若沙門、婆羅門作如是說：如沙門瞿曇所說苦圣諦，我當舍，更立苦圣諦者，但有言數，問已不知，增其疑惑，以非其境界故。苦集圣諦、苦滅圣諦、苦滅道跡圣諦，我今當舍，更立余四圣諦者，彼但有言數，問已不知，增其疑惑，以非其境界故。是故，比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：若比丘於佛有疑者，則於苦圣諦有疑，苦集圣諦、苦滅圣諦、苦滅道跡圣諦則有疑惑；若於法、僧有疑者，則於苦圣諦疑惑，苦集圣諦、苦滅圣諦、苦滅道跡圣諦疑惑；若於佛不疑惑者，則於苦圣諦不疑惑，苦集圣諦、苦滅圣諦、苦滅道跡圣諦不疑惑；若於法、僧不疑惑者，則於苦圣諦不疑惑，苦集圣諦、苦滅圣諦、苦滅道跡圣諦不疑惑。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：若沙門、婆羅門於苦圣諦有疑者，則於佛有疑，於法、僧有疑；若於集、滅、道疑者，則於佛有疑，於法、僧有疑。若於苦圣諦無疑者，則於佛無疑，於法、僧無疑；於集、滅、道圣諦無疑者、則於佛無疑、於法、僧無疑。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：汝等共行至深嶮巖。
諸比丘白佛：唯然，世尊！
爾時，世尊與諸大眾至深嶮巖，敷座而坐，周匝觀察深嶮巖已，告諸比丘：此巖極大深嶮。
時，有異比丘從座起，整衣服，為佛作禮，合掌白佛言：世尊！此極深嶮，然復有一極深嶮極嶮於此，甚可怖畏者不？
佛知其意，告言：如是，比丘！此極深嶮，然復有大深嶮嶮於此者，甚可怖畏，謂諸沙門、婆羅門於苦圣諦不如實知，苦集圣諦、苦滅圣諦、苦滅道跡圣諦不如實知，彼於生本諸行樂著，於老、病、死、憂、悲、惱苦生本諸行樂著，而作是行；老、病、死、憂、悲、惱苦行，轉增長故，墮於生深嶮之處；墮於老、病、死、憂、悲、惱苦深嶮之處，如是，比丘！此則大深嶮嶮於此者。是故，比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：有大熱地獄，若眾生生於彼中，一向與烔然。
時，有異比丘從座起，整衣服，為佛作禮，合掌白佛言：如世尊說，此則大熱。世尊！唯此大熱，復有大熱過於此者，甚可怖畏，無有過上。
如是，比丘！此則大熱，亦更有大熱過於此者，甚可怖畏，無有過上。何等為更有大熱，甚可怖畏，過於此者？謂沙門、婆羅門此苦圣諦不如實知，苦集圣諦、苦滅圣諦、苦滅道跡圣諦不如實知，如是乃至生、老、病、死、憂、悲、惱苦，大熱熾然，是名比丘大熱燒然，甚可怖畏，無有過者。是故，比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：有大闇地獄，彼諸眾生，生彼中者，不見自身分。
時，有異比丘從座起，整衣服，為佛作禮，合掌白佛言：世尊！此則大闇，唯此大闇，復更有余大闇，甚可怖畏，過於此不？
佛告比丘：如是，更有大闇，甚可怖畏，過於此者，謂沙門、婆羅門於四圣諦不如實知，乃至墮於生、老、病、死、憂、悲、惱苦大闇之中。是故，比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：如日游行，照諸世界，乃至千日千月，照千世界、千須彌山、千弗婆提、千閻浮提、千拘耶尼、千欝單越、千四天王、千三十三天、千炎魔天、千兜率天、千化樂天、千他化自在天、千梵天，是名小千世界。此千世界，中間闇冥，日月光照，有大德力，而彼不見，其有眾生，生彼中者，不見自身分。
時，有異比丘從座起，整衣服，為佛作禮，合掌白佛言：世尊！如世尊說，是大闇冥，復更有余大闇冥處過於此耶？
佛告比丘：有大闇冥過於此者，謂沙門、婆羅門於苦圣諦不如實知，乃至墮於生、老、病、死、憂、悲、惱苦大闇冥中，是名比丘有大闇冥過於世界中間闇冥。是故，比丘！於四圣諦未無間等者，當勤方便，起增上欲，學無間等。
佛說此經已，時諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：從小千世界數滿至千，是名中千世界。於是中千世界，中間闇冥，如前所說，乃至於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：從中千世界數滿至千，是名三千大千世界。世界中間闇冥之處，日月游行，普照世界，而彼不見，乃至墮於生、老、病、死、憂、悲、惱苦大闇冥中。是故，諸比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：我今當說四圣諦。諦聽！諦聽！善思念之！何等為四？謂苦圣諦、苦集圣諦、苦滅圣諦、苦滅道跡圣諦，是名四圣諦。
佛說此經已，諸比丘聞佛所說，歡喜奉行！
如當說，如是有、如是當知，亦如上說。
如是我聞：
一時，佛住王舍城迦蘭陀竹園。
爾時，世尊告諸比丘：當勤禪思，正方便起，內寂其心。所以者何？比丘禪思，內寂其心成就已，如實顯現。云何如實顯現？謂此苦圣諦如實顯現，此苦集圣諦、苦滅圣諦、苦滅道跡圣諦如實顯現。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：當修無量三摩提，專心正念。所以者何？修無量三摩提，專心正念已，如是如實顯現。云何如實顯現？謂此苦圣諦如實顯現，苦集圣諦、苦滅圣諦、苦滅道跡圣諦如實顯現。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，佛告諸比丘：如人擲杖於虛空中，尋還墮，或根著地，或腹著地，或頭著地。如是，沙門、婆羅門於此苦圣諦不如實知，苦集圣諦、苦滅圣諦、苦滅道跡圣諦不如實知，當知是沙門、婆羅門或墮地獄，或墮畜生，或墮餓鬼。是故，比丘！於四圣諦未無間等者，當勤方便，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：如人擲杖置虛空中，其必還墮，或墮凈地，或墮不凈地。如是，沙門、婆羅門於苦圣諦不如實知，於苦集圣諦、苦滅圣諦、苦滅道跡圣諦不如實知；以不如實知故，或生善趣，或生惡趣。是故，諸比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，佛告諸比丘：譬如五節相續輪，大力士夫令速旋轉。如是，沙門、婆羅門於此苦圣諦不如實知，此苦集圣諦、苦滅圣諦、苦滅道跡圣諦不如實知，輪回五趣，而速旋轉，或墮地獄，或墮畜生，或墮餓鬼，或人，或天，還墮惡道，長夜輪轉。是故，比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：如來、應、等正覺增上說法，謂四圣諦，開示、施設、建立、分別、散說、顯現、表露。何等為四？謂苦圣諦、苦集圣諦、苦滅圣諦、苦滅道跡圣諦。是故，比丘！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：何等為黠慧？為此苦圣諦如實知，此苦集圣諦、苦滅圣諦、苦滅道跡圣諦如實知、為不知耶？
諸比丘白佛：如我解世尊所說，於四圣諦如實知者，此為黠慧。
佛告比丘：善哉！善哉！於苦圣諦、苦集圣諦、苦滅圣諦、苦滅道跡圣諦如實知者，是則黠慧。是故，諸比丘！於四圣諦未無間等者，當勤方便，起增上欲，學無間等。
佛說是經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
時，須達長者往詣佛所，稽首佛足，於一面坐，白佛言：世尊！此四圣諦為漸次無間等？為一頓無間等？
佛告長者：此四圣諦漸次無間，非頓無間等。
佛告長者：若有說言於苦圣諦未無間等，而於彼苦集圣諦、苦滅圣諦、苦滅道跡圣諦無間等者，此說不應。所以者何？若於苦圣諦未無間等，而欲於苦集圣諦、苦滅圣諦、苦滅道跡圣諦無間等者，無有是處。
猶如有人，兩細樹葉連合為器，盛水持行，無有是處。如是於苦圣諦未無間等，而欲於苦集圣諦、苦滅圣諦、苦滅道跡圣諦無間等者，無有是處。
譬如有人，取蓮華葉連合為器，盛水游行，斯有是處。如是，長者！於苦圣諦無間等已，而欲於苦集圣諦、苦滅圣諦、苦滅道跡圣諦無間等者，斯有是處。是故，長者！於四圣諦未無間等者，當勤方便，起增上欲，學無間等。
佛說此經已，諸比丘聞佛所說，歡喜奉行！
如須達長者所問，有異比丘問，亦如是說，唯譬有差別：如有四登階道，昇於殿堂。若有說言不登初階，而登第二、第三、第四階昇堂殿者，無有是處。所以者何？要由初階，然後次登第二、第三、第四階得*昇殿堂。如是，比丘！於苦圣諦未無間等，而欲於苦集圣諦、苦滅圣諦、苦滅道跡圣諦無間等者，無有是處。
譬如，比丘！若有人言：以四階道*昇於殿堂，要由初階，然後次登第二、第三、第四階得*昇殿堂。應作是說。所以者何？要由初階，然後次登第二、第三、第四階*昇於殿堂，有是處故。如是，比丘！若言於苦圣諦無間等已，然後次第於苦集圣諦、苦滅圣諦、苦滅道跡圣諦無間等者，應作是說。所以者何？若於苦圣諦無間等已，然後次第於苦集圣諦、苦滅圣諦、苦滅道跡圣諦無間等者，有是處故。
佛說此經已，諸比丘聞佛所說，歡喜奉行！
如異比丘問，阿難所問，亦如是說，唯譬差別。
佛告阿難：譬如四隥*昇於殿堂。若有說言不由初隥，而登第二、第三、第四*隥*昇殿堂者，無有是處。如是，阿難！若於苦圣諦未無間等，而欲苦集圣諦、苦滅圣諦、苦滅道跡圣諦無間等者，此不應說。所以者何？若於苦圣諦未無間等，而於苦集圣諦、苦滅圣諦、苦滅道跡圣諦無間等者，無有是處。
譬如，阿難！由四*隥梯*昇於殿堂。若有人言要由初隥，然後次登第二、第三、第四*隥*昇殿堂者，此所應說。所以者何？要由初*隥，然後次登第二、第三、第四*隥*昇殿堂者，有是處故。如是，阿難！於苦圣諦無間等已，然後次第苦集圣諦、苦滅圣諦、苦滅道跡圣諦無間等者，斯有是處。
佛說是經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：譬如大地草木，悉取為鏘，貫大海中，一切水蟲悉能貫不？
比丘白佛：不能，世尊！所以者何？大海諸蟲，種種形類，或極細不可貫，或極大不可貫。
佛告比丘：如是！如是！眾生界無數無量。是故，比丘！於四圣諦未無間等者，當勤方便，起增上欲，學無間等。
佛說是經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊手執土石，問諸比丘：於意云何？此手中土石為多？彼大雪山土石為多？
比丘白佛言：世尊手中土石甚少少耳，雪山土石甚多無量，百千巨億，算數譬類不可為比。
佛告比丘：其諸眾生於苦圣諦如實知者，苦集圣諦、苦滅圣諦、苦滅道跡圣諦如實知者，如我手中所執土石；其諸眾生於苦圣諦不如實知，於苦集圣諦、苦滅圣諦、苦滅道跡圣諦不如實知者，如彼雪山土石，其數無量。是故，比丘！於四圣諦未無間等者，當勤方便，起增上欲，學無間等。
佛說是經已，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
爾時，世尊告諸比丘：譬如湖池，深廣五十由旬，其水盈滿。若有士夫以發以毛，或以指端渧彼湖水，乃至再三。云何，比丘！如彼士夫所*渧水多？湖池水多？
比丘白佛：如彼士夫毛發指端再三*渧水，甚少少耳；彼湖大水，其量無數，乃至算數譬類不可為比。
佛告比丘：如大湖水，甚多無量。如是多聞圣弟子具足見諦，得圣道果，斷諸苦本，如截多羅樹頭，於未來世成不生法；余不盡者，如彼士夫發毛指端所*渧之水。是故，比丘！於四圣諦未無間等者，當勤方便，起增上欲，學無間等。
佛說是經已，諸比丘聞佛所說，歡喜奉行！
如大湖水譬，如是薩羅多吒迦、伽、耶符那、薩羅游、伊羅跋提、摩醯，及四大海，其譬亦如上說。
如是我聞：
一時，佛住舍國只樹給孤獨園。
爾時，世尊手捉團土，大如梨果，告諸比丘：云何，比丘！我手中此團土為多？大雪山中土石為多？
諸比丘白佛言：世尊手中團土少少耳，彼雪山王，其土石甚多，百千億那由他，乃至算數譬類不得為比。
佛告諸比丘：如我所捉團土，如是，眾生於苦圣諦如實知，於苦集圣諦、苦滅圣諦、苦滅道跡圣諦如實知者，亦復如是。如大雪山王土石者，如是，眾生於苦圣諦不如實知，於苦集圣諦、苦滅圣諦、苦滅道跡圣諦不如實知者，亦復如是。是故，比丘！於四圣諦未無間等者，當勤方便，起增上欲，學無間等。
佛說是經已，諸比丘聞佛所說，歡喜奉行！
如雪山王，如是尼陀羅山、毘那多迦山、馬耳山、善見山、佉提羅迦山、伊沙陀羅山、由揵陀羅山、須彌山王，及大地土石，亦復如是。如梨果，如是阿摩勒迦果、跋陀羅果、迦羅迦果、豆果乃至蒜子譬，亦復如是。
如是我聞：
一時，佛住舍國只樹給孤獨園。
爾時，世尊以爪甲擎土已，告諸比丘：於意云何？我爪甲上土為多？此大地土多？
諸比丘白佛言：世尊甲上土甚少少耳；此大地土甚多無量，乃至算數譬類不可為比。
佛告比丘：如甲上土者，若諸眾生，形可見者，亦復如是。其形微細，不可見者，如大地土。是故，比丘！於四圣諦未無間等者，當勤方便，學無間等。
佛說是經已，諸比丘聞佛所說，歡喜奉行！
如陸地，如是水性亦爾。
如甲上土，如是眾生、人道者，亦復如是；如大地土，如是非人亦爾。
如甲上土，如是生中國者亦爾；如大地土，如是生邊地者亦爾。
如甲上土，如是成就圣慧眼者，亦復如是；如大地土，如是不成就圣慧眼者亦爾。
如甲上土，如是眾生知此法、律者，亦*復如是；如大地土，如是眾生不知法、律者亦爾。如知，如是等知、普知，正想、正覺、正解，法無間等亦如是。
如甲上土，如是眾生知有父母亦爾；如大地土，如是眾生不知有父母亦爾。
如甲上土，如是知有沙門、婆羅門家之尊長，作所應作作福，此世他世畏罪行施，受齋持戒亦爾；如大地土，不知有沙門、婆羅門之尊長，作所應作作福，此世他世畏罪行施，受齋持戒，亦如是說。
如甲上土，如是眾生不殺、不盜、不邪婬、不妄語、不兩舌、不惡口、不綺語亦爾；如大地土，如是眾生不持諸戒者亦爾。如是離貪、恚、邪見，及不離貪、恚、邪見，亦如是說。
如甲上土，如是不殺、不盜、不邪婬、不妄語、不飲酒；如大地土，如是不持五戒者亦爾。
如甲上土，如是眾生持八戒者亦如是；如大地土，如是眾生不持八戒者亦爾。
如甲上土，如是眾生持十善者亦如是；如大地土，如是眾生不持十善者亦如是。
如甲上土，如是眾生從地獄命終，生人中者亦如是；如大地土，如是眾生從地獄命終，還生地獄者亦如是。如地獄，如是畜生、餓鬼亦爾。
如甲上土，如是眾生從地獄命終，生天上者亦如是；如大地土，如是眾生從地獄命終，還生地獄者亦如是。如地獄，如是畜生、餓鬼亦爾。
如甲上土，如是眾生人道中沒，還生人道中者亦如是；如大地土，其諸眾生從人道中沒，生地獄中者亦如是。如地獄，如是畜生、餓鬼亦爾。
如甲上土，其諸眾生從天命終，還生天上者亦如是；如大地土，其諸眾生天上沒，生地獄中者亦如是。如地獄，畜生、餓鬼亦如是。
如是我聞：
一時，佛住舍國只樹給孤獨園。
爾時，世尊告諸比丘：我本未聞法時，得正思惟此苦圣諦，正見已生；此苦集圣諦、此苦滅圣諦、苦滅道跡圣諦，正見已生。
佛說此經已，諸比丘聞佛所說，歡喜奉行！
如已生，如是今生、當生亦如是。
如生，如是起、習、近修、多修、觸、作證亦如是。
如是我聞：
一時，佛住舍國只樹給孤獨園。
爾時，世尊告諸比丘：譬如眼藥丸，深廣一由旬。若有士夫取此藥丸，界界安置，能速令盡於彼界，界不得其邊，當知諸界，其數無量。是故，比丘！當善界學，善種種界，當如是學。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：眾生常與界俱，與界和合。云何眾生常與界俱？謂眾生行不善心時與不善界俱，善心時與善界俱，勝心時與勝界俱，鄙心時與鄙界俱。是故，諸比丘！當作是學，善種種界！
佛說是經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘廣說如上。差別者，說偈言：
常會故常生，相離生則斷，
如人執小木，而入於巨海，
人木則俱沒，懈怠俱亦然，
當離於懈怠，卑劣之精進。
賢圣不懈怠，安住於遠離，
殷懃精進禪，超度生死流。
膠漆得其素，火得風熾然，
珂乳則同色，眾生與界俱，
相似共和合，增長亦復然。
如是我聞：
一時，佛住王舍城迦蘭陀竹園。
爾時，世尊告諸比丘：眾生常與界俱，與界和合。云何與界俱？謂眾生不善心時與不善界俱，善心時與善界俱，鄙心時與鄙界俱，勝心時與勝界俱。
時，尊者憍陳如與眾多比丘於近處經行，一切皆是上座多聞大德，出家已久，具修梵行。
復有尊者大迦葉與眾多比丘於近處經行，一切皆是少欲知足，頭陀苦行，不畜遺余。
尊者舍利弗與眾多比丘於近處經行，一切皆是大智辯才。
時，尊者大目揵連與眾多比丘於近處經行，一切皆是神通大力。
時，阿那律陀與眾多比丘於近處經行，一切皆是天眼明徹。
時，尊者二十億耳與眾多比丘於近處經行，一切皆是勇猛精進，專勤修行者。
時，尊者陀驃與眾多比丘於近處經行，一切皆是能為大眾修供具者。
時，尊者優波離與眾多比丘於近處經行，一切皆是通達律行。
時，尊者富樓那與眾多比丘於近處經行，皆是辯才善說法者。
時，尊者迦旃延與眾多比丘於近處經行，一切皆能分別諸經，善說法相。
時，尊者阿難與眾多比丘於近處經行，一切皆是多聞總持。
羅與眾多比丘於近處經行，一切皆是善持律行。
時，提婆達多眾多比丘於近處經行，一切皆是習眾惡行。是名比丘常與界俱，與界和合。是故，諸比丘！當善分別種種諸界。
佛說是經時，諸比丘聞佛所說，歡喜奉行！
如是我聞：
一時，佛住王舍城迦蘭陀竹園。
如上廣說已，說偈言：
常會故常生，相離生則斷，
如人執小木，而入於巨海，
人木則俱沒，懈怠俱亦然，
當離於懈怠，卑劣之精進。
賢圣不懈怠，安住於遠離，
殷懃精進禪，超度生死流。
膠漆得其素，火得風熾然，
珂乳則同色，眾生與界俱，
相似共和合，增長亦復然。
如是我聞：
一時，佛住舍國只樹給孤獨園。
爾時，世尊告諸比丘：眾生常與界俱，與界和合，。如是廣說，乃至：勝心生時與勝界俱，鄙心生時與鄙界俱，殺生時與殺界俱，盜婬、妄語、飲酒心時，與飲酒界俱；不殺生時與不殺界俱，不盜、不婬、不妄語、不飲酒，與不飲酒界俱。是故，諸比丘！當善分別種種界。
佛說是經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：眾生常與界俱，與界和合。不信時與不信界俱，犯戒時與犯戒界俱，無慚無愧時與無慚無愧界俱；信心時與信界俱，持戒時與持戒界俱，慚愧心時與慚愧界俱。是故，諸比丘！當善分別種種諸界。
佛說是經已，諸比丘聞佛所說，歡喜奉行！
如信、不信，如是精進、不精進，失念、不失念，正受、不正受，多聞、少聞，慳者、施者，惡慧、善慧，難養、易養，難滿、易滿，多欲、少欲，知足、不知足，攝受、不攝受界俱，如上經，如是廣說。
如是我聞：
一時，佛住舍國只樹給孤獨園。
爾時，世尊告諸比丘：我今當說種種諸界。諦聽！善思！當為汝說。云何為種種界？謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界，是名種種界。
佛說是經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：緣種種界生種種觸，緣種種觸生種種受，緣種種受生種種愛。云何種種界？謂十八界──眼界、色界、眼識界乃至意界、法界、意識界，是名種種界。
云何緣種種界生種種觸？乃至云何緣種種受生種種愛？謂緣眼界生眼觸，緣眼觸生眼觸生受，緣眼*觸生受生眼*觸生愛；耳、鼻、舌、身、意界緣生意觸，緣意觸生意*觸生受，緣意*觸生受生意*觸生愛。
諸比丘！非緣種種愛生種種受，非緣種種受生種種觸，非緣種種觸生種種界；要緣種種界生種種觸，緣種種觸生種種受，緣種種受生種種愛，是名比丘緣種種界生種種觸，緣種種觸生種種受，緣種種受生種種愛。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：緣種種界生種種觸，緣種種觸生種種受，緣種種受生種種愛。云何種種界？謂十八界──眼界、色界、眼識界乃至意界、法界、意識界，是名種種界。
云何緣種種界生種種觸？緣種種觸生種種受？緣種種受生種種愛？謂緣眼界生眼觸，非緣眼觸生眼界，但緣眼界生眼觸；緣眼觸生眼受，非緣眼受生眼觸，但緣眼觸生眼受；緣眼受生眼愛，非緣眼愛生眼受，但緣眼受生眼愛。如是耳、鼻、舌、身、意界緣生意觸，非緣意觸生意界，但緣意界生意觸；緣意觸生意受，非緣意受生意觸，但緣意觸生意受；緣意受生意愛，非緣意愛生意受，但緣意受生意愛。
是故，比丘！非緣種種愛生種種受，非緣種種受生種種觸，非緣種種觸生種種界；但緣種種界生種種觸，緣種種觸生種種受，緣種種受生種種愛，是名比丘當善分別種種界。
佛說是經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：緣種種界生種種觸，緣種種觸生種種受，緣種種受生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。
云何種種界？謂十八界──眼界乃至法界。
云何緣種種界生種種觸？乃至緣種種熱生種種求？謂緣眼界生眼觸，緣眼觸生眼受，緣眼受生眼想，緣眼想生眼欲，緣眼欲生眼覺，緣眼覺生眼熱，緣眼熱生眼求。如是耳、鼻、舌、身、意界緣生意觸，緣意觸生意受，緣意受生意想，緣意想生意覺，緣意覺生意熱，緣意熱生意求，是名比丘緣種種界故生種種觸，乃至緣種種熱生種種求。
比丘！非緣種種求生種種熱，非緣種種熱生種種覺，非緣種種覺生種種想，非緣種種想生種種受，非緣種種受生種種觸，非緣種種觸生種種界；但緣種種界生種種觸，乃至緣種種熱生種種求。
佛說是經已，諸比丘聞佛所說，歡喜奉行！
