十六觀經云：上品上生者，讀誦大乘經典，解第一義。然則修上品者，佛之深旨不可不知。今淺者尚不能知，況其深乎？故此卷自淺及深，切於日用者皆載焉，名曰助修上品。
孔子化三千之徒，其要旨不出一部論語，而首以學而時習之一句，則此一句之義豈不為急先務哉？蓋學者學其為君子為圣人，習者如習射習儀之習。學君子圣人者，不可驟爾而至，故必以時而漸習之。若學寬大，則於褊隘時習之；若學溫和，則於忿怒時習之；若學恭敬，則於傲慢時習之；若學良善，則於狠戾時習之；若學辭讓，則於忿爭時習之；若學勤敏，則於懈怠時習之。然則所謂時習者，當其事之時而習，則不虛習矣。其習必成，成則自有可喜，故曰不亦悅乎。能悟此理，則盡論語中所言之善皆可以進，是知以此一句冠于一書之首者，深有意也。修西方而進乎道者，尤貴乎習，故此不可不知。
大觀間，一官員買靴於京師市中，見一靴甚大，乃其父送葬者，問其所得之由，答云：一官員攜來修整。問何時來取，遂往候之，果見其父下馬留錢取靴。其子拜，不顧，復乘馬去。其子追隨二三里許，將不及，乃呼曰：我與父生為父子，何無一言以教我？其父曰：學葛繁。問：葛何人？曰：世間人。
遂訪問所在，其時為鎮江太守，乃往見之，言其故，且問：葛何以見重於幽冥如此？答云：予始者日行一利人事，其次行二事，又其次行三事，或至十事，于今四十年，未嘗一日廢。問：何以利人？葛指坐間腳踏子云：若此物置之不正，則蹙人足，予為正之，亦利人事也。又若人渴，予能飲以一杯水，亦利人事也。惟隨事而利之，上自卿相，下至乞丐，皆可以行，唯在乎人而不廢耳。
其子拜而退，葛後以高壽坐化而去。觀此，則利人之事不可不勉，害人之事豈可為哉？所謂愛人利物之謂仁者，葛得之矣。葛兼修凈業，以是回向。後有僧神游凈土，見葛在焉。
儒家言施報，佛家言布施果報，其實一也。佛言：欲得谷食，當勤耕種；欲得智慧，當勤學問；欲得長壽，當勤戒殺；欲得富貴，當勤布施。布施有四：一曰、財施；二曰、法施；三曰、無畏施；四曰、心施。財施者，以財惠人；法施者，以善道教人；無畏施者，謂人及眾生當恐懼時，吾安慰之，使無畏，或教以脫離恐懼，使之無畏；心施者，力雖不能濟物，常存濟物之心。
佛以孝養父母亦為布施，是凡施於外者皆為布施，故為下而忠勤事上，為長而仁慈安眾，為師而謹於教導，為友而誠於琢磨，一言一話之間必期有益，一動一止之際必欲無傷，種種方便利物，勿使有所損害，皆布施也。所為如此，存心又如此，後世豈得不獲富貴之報？
古語云：人人知道有來年，家家盡種來年谷。人人知道有來生，何不修取來生福？是今生所受之福，乃前世所修者，猶今歲所食之谷，乃前歲所種者。人不能朝種谷而暮食，猶不能旋修福而即受，所以谷必半歲，福必隔世也。孔子謂：貨惡其棄於地，不必藏於己；力惡其不出於身，不必為己。老子謂：既以為人，己愈有；既以與人，己愈多。皆布施之謂。曾子謂：出乎爾者反乎爾。老子云：天道好還。皆果報之謂。是儒道二教皆言施報，但不言隔世爾。所謂愛人者，人常愛之；敬人者，人常敬之；災人者，人必反災之：皆現世之施報也。知是以修凈土，滋培善根多矣。
予嘗聞至人云：人生衣食財祿，陰司皆有定數。若儉約不貪，則可延壽；奢侈過求，受盡則終。譬如人有錢一千，日用一百，則可十日，日用五十，可二十日。若恣縱貪侈，立見敗亡，則若一千之數一日用盡，可不畏哉？易稱天地之數五十有五，所以成變化而行鬼神。是天地之大，變化之妙，鬼神之奧，猶不逃於數，況於人乎？
或謂人有廉儉而命促，貪侈而壽長者，何也？廉儉而命促者，當生之數少也。若更貪侈，則愈促矣。貪侈而壽長者，當生之數多也。若更廉儉，則愈長矣。且天地於人無私，何謂當生之數有多少乎？此皆前世所為耳，故曰要知前世因，今生受者是。唯現世多為吉善，則增福壽，故曰神之聽之，介爾景福。現世多為罪惡，則減福壽，故曰多行不義必自斃。且修凈土者，固不在福壽之多，然損福壽之事則是薄德耳，豈可不戒哉？增福壽之事則是厚德耳，豈可不勉哉？
佛告大慧菩薩云：有無量因緣，不應食肉，我今為汝略說。謂一切眾生從本已來，展轉因緣常為六親，以親想故，不應食肉。不凈氣分所生長故，不應食肉。眾生聞氣悉皆恐怖故，不應食肉。今修行者慈心不殺故，不應食肉。凡愚所嗜臭穢不凈，無善名稱故，不應食肉。令諸咒術不成就故，不應食肉。以殺生者見形起識，深味著故，不應食肉。彼食肉者，諸天所棄故，不應食肉。令口氣臭故，不應食肉。多惡夢故，不應食肉。空閑林中虎狼聞香故，不應食肉。令人飲食無節量故，不應食肉。令修行者不生厭離故，不應食肉。我常說言，凡所飲食，作食子肉想，作服藥想故，不應食肉。聽食肉者，無有是處。大慧！凡諸殺者，為財利故，殺生屠販，彼諸愚癡食肉眾生，以錢為網而捕諸肉。彼殺生者，若以財物，若以鉤網，取彼空行水陸眾生，種種殺害，屠販求利。大慧！亦無不教不求不想而有魚肉，以是義故，不應食肉。
佛復說偈略云：
為利殺眾生，以財網諸肉，
二俱是惡業，死墮叫呼獄。
若無教想求，則無三凈肉，
彼非無因有，是故不應食。
酒肉葱韭蒜，悉為圣道障，
食肉無慈悲，永背正解脫。
及違圣表相，是故不應食。
眾生肉本非所食之物，以耳聞目見慣熟，不知其非，如能斷肉，固為上也；如不能斷，且食三凈肉而減省。食若兼味，且去其一，如兩凔皆肉，且一凔以素，人生祿料有數。若此，自可延壽。如早晨食素，其利甚多：一、省業緣；二、可清凈；三、不妨善業；四、至晚食葷時，不至厭此而欲彼，如此自可延壽。
若以食素為難，宜以食葷之費為素食，則易行而可持久。若縱口腹之欲，亦無了期。語曰：世上欲無刀兵劫，須是眾生不食肉。斯言可不畏哉！不免食三凈肉者，次日可為所食之肉眾生念西方四圣號并真言，以資薦往生，庶幾可釋冤滅罪。據閻羅王告鄭鄰之言，則至誠念四圣號以追薦者，必得往生。詳載在第八卷。三凈肉，謂不見殺，不聞殺，不疑為己殺；及自死，鳥殘，為五凈肉。
楞嚴經佛謂想愛女色，心結不離，故有婬慾，則諸世間父母子孫相生不絕。是等則以欲貪為本。貪愛血味，心滋不止，故有食肉，則諸世間卵、化、濕、胎，隨力強弱，遞相吞食，是等則以殺貪為本。以人食羊，羊死為人，人死為羊，食余眾生亦復如是，死死生生，互來相噉，惡業俱生，窮未來際。若此，則以盜貪為本，汝負我命，我還汝債，以是因緣，經百千劫常在生死。汝愛我心，我憐汝色，以是因緣，經百千劫常在纏縛。此殺、盜、婬三者為之根本，以是因緣，惡業果報相續不已。如西方凈土，受清凈身，不因婬欲而生；食清凈食，不因殺害而得；友清凈人，不因染著而交：是皆脫去此等。然修上品者，此等亦不可不知。
飲食男女，人之大欲存焉，制之若無，斯為圣人；節而不縱，可為賢人；縱而不節，可為下愚。蓋此二者，皆造業之所，殺生以資口腹，非造罪而何？婬慾以喪天真，非造罪而何？況二者更相助發，因美飲食則血氣盛，血氣盛則婬慾多，婬慾多則反損血氣，血氣損則又賴飲食以滋補，是二者更相造罪也。
若欲省口腹，必先節婬慾，若能節婬慾，即可省口腹，此乃安身延年之道。若能節而絕之，則麤糲亦自美矣；若縱之，則人生受用之數有限，限盡則早終也。慈覺禪師云：飲食於人日月長，精麤隨分塞饑瘡，才過三寸成何物？不用將心細較量。若能如是思省，自可省口腹矣。
務實野夫云：皮包骨肉并尿糞，強作嬌嬈誑惑人，千古英雄皆坐此，百年同作一坑塵。若能如是思省，自可省婬慾矣。果了得此二者，在生何由有疾病夭折，身後何由有地獄畜生？雖不免此而修凈土，亦脫去輪回。然修上品者，不可不戒此。
有官員二人，求夢於京師二相廟中以問前程，其夜一人夢見有人持簿一扇，揭開版云：此汝同來之官人前程也。視之，乃自小官排至宰相。仍有勾之者，其官員問云：勾之者，何也？持簿者答云：此官人愛財，世間不義取一項，此間勾一項，若急改過，尚可作監司。其人聞之，更不敢妄取財，其後果至監司。
又何仙姑在世間，有一主簿家忽有天書降，為不識字畫，乃往見仙姑問之。仙姑設香案，拜而後看，看畢微笑，主簿云：特來拜問，何故乃笑？仙姑云：天書言：主簿受金十兩，折祿五年。以此觀之，不義之財誠可畏也。移是心於凈土，其熟善緣多矣。
人不可不兼修福慧，種種利物，常行方便，作一切善，戒一切惡，所謂修福也。知因果，識罪福，觀釋氏書，內明性理，觀儒家書，外明世道，所謂修慧也。修福得富貴，修慧得明了。修慧不修福，明了而窮困；修福不修慧，富貴而愚癡；福慧若兼修，富貴而明了；二者皆不修，愚癡而窮困。佛以福慧兼修，故謂之兩足尊，謂福慧兩足也。
昔有二人同修行，一人專修福，一人專修慧，經數世後，專修福者因修福而作惡，墮於象中。以有余福，人乘之以戰，有勝敵之功，國王賜以瓔珞。其專修慧者，得阿羅漢果，以不曾修福故，為僧而乞食，多不得之，故偈云：修福不修慧，象身掛瓔珞；修慧不修福，羅漢應供薄。此福慧所以不可不兼修也。
必不得已，寧使慧勝於福，莫令福勝於慧。若慧勝於福，則知罪福而戒慎，故無墜墮；若福勝於慧，則因受福而作惡，故有墜墮。楞伽經云受現在樂，種未來苦是也。偈云：兼修福與慧，又復念阿彌，九品蓮華，第一更何疑？齋戒明了人修者，必上品上生故也。又偈云：雖修福與慧，不知念阿彌，未得阿羅漢，輪回無了時。在此世界修行，得阿羅漢果，方脫輪回故也。
觀世音菩薩謂：萬善皆生於慈。老子言三寶，以慈為首；儒家言五常，先之以仁，其意皆同。人有多瞋怒者，蓋不思此意，未言害物造業，先自損氣傷和。人若能到慈仁之境，方知瞋怒不佳。當其在瞋怒中，則不自知其苦，正如行荊棘中，趨一大廈安居之所也。方其矯宿性之瞋怒，如行荊棘中；及習成慈仁，則如入大廈安居矣。此不可以言盡，但當瞋怒時，習之久久，自有可喜。釋道二教固已戒瞋，儒家亦然。桓魋欲害孔子，孔子曷嘗瞋乎？臧倉毀鬲孟子，孟子曷嘗瞋乎？韓信不報胯下之辱，安國不怨溺灰之言，此皆可為師法。況凡待貧，下御仆妾，詆忤己者，易致瞋怒，尤當戒謹。蓋彼亦人也，但以薄福而事我，豈可恣其情性而造惡業哉？
究而言之，慈和者，於自己大得便宜。藏經云：今生人見歡喜者，前世見人歡喜故。此慈和之所致也。修凈土者烏可不以是為心哉？如一切眾生為大罪惡，亦勿生瞋，以污吾清泠之心。念彼以愚癡故爾，使有智慧，必不為此，當生憐憫其愚癡之心。故曾子曰：如得其情，則哀矜而勿喜。如是以修凈土，其圓熟善根甚矣。
人皆可以為君子，而不肯為君子；不須為小人，而必欲為小人。若誠信恭敬，若溫和方正，若推賢揚善，若隨宜利物，凡此之類，皆君子之事也。為之亦不難者，人不肯為，何哉？若欺詐傲慢，若麤暴諂曲，若說短揚惡，若縱意害物，凡此之類，皆小人之事也。為之又何利益？人必為之，何哉？
為君子則人喜之，神佑之，禍患不生，福祿可永，所得多矣。雖有時而失命也，非因君子而失，使不為君子亦失矣，命有定分故也。為小人則人怨之，神怒之，禍患將至，福壽以促，所失多矣。雖有時而得命也，非因為小人而得，使不為小人亦得矣，命有定分故也。孔子謂：不知命，無以為君子。小人不知天命。又謂：得之不得曰有命。能審此理，所謂君子贏得為君子，小人枉了為小人。如是以修凈土，必不在下品下生矣。
予嘗謂：孔子所以為圣人，固非一端，然其要在於三人行必有我師焉。惡者亦為師，何適而非師乎？見識如是，烏得不為圣人？又嘗謂：釋迦佛所以為佛者，固非一端，然其要在於山中修行時，國王出獵問獸所在，若實告之則害獸，不實告之則妄語，沈吟未對，國王怒斫去一臂。又問，亦沈吟未對，又斫去一臂，乃發愿云：我作佛時，先度此人，不使天下人傚彼為惡。存心如是，烏得不為佛？後出世成佛，先度憍陳如者，乃當時國王也。若如是以修凈土，立與諸大菩薩等矣。
佛言：阿羅漢雖能受天人供，而福及人也劣。假使有人百年供養四天下阿羅漢，不如發菩薩心，一日供養佛。蓋佛自無量劫來救度眾生，無非得福，而福利人也勝；阿羅漢了生死，遂入涅盤，獨善其身，故福及人劣矣。佛又言：若人有福，曾供養佛。亦勿謂供養乃身後事，近年秀州一僧專念阿彌陀佛，為人禱病，即得痊愈，豈可謂佛不利於生前？既可禱病，則亦可祈福，但恐信心不至耳。若修凈土，期於復來化度者，尤不可無福，故此不可不知。
楞伽經說淵源理致，除一切妄想。此一經有三譯，其十卷者太繁，四卷者雖達磨發揚，東坡所書，譯得太晦，難讀難曉，唯七卷者分明。修凈土欲上品上生者，須讀誦大乘經典，解第一義，故此不可不知，在四字號。
華嚴經云：人生有二天人隨人，一名同生，二名同名，天人常見人，人不見天人。此二天人豈非善惡二部童子之徒歟？人之舉意、發言、動步，常念此二天人，見人而能無愧，如此修凈土，則必上品上生。
或曰：一人尚有二天人，何天人之多也？
曰：一月普現一切水，豈必月之多哉？
有修橋人，有毀橋人，此天堂、地獄之小因也；有坐轎人，有荷轎人，此天堂、地獄之小果也。觸類長之，皆可見矣。常如是存心以修凈土，上品往生復何疑哉？