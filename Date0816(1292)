洪覺范得自在三昧於云庵老人，故能游戲翰墨場中，呻吟謦欬皆成文章。每與林間勝士抵掌清談，莫非尊宿之高行、叢林之遺訓、諸佛菩薩之微旨、賢士大夫之余論。每得一事，隨即錄之，垂十年間，得三百余事。從其游者，本明上人，外若簡率而內甚精敏，燕坐之暇，以其所錄析為上下帙，名之曰林間錄。
其所錄有先後，故不以古今為銓次，得於談笑而非出於勉強，故其文優游平易而無艱難險阻之態。人皆知明之有是錄也，所至之地，借觀者成市；明懼字畫漫滅而傳寫失真，於是刻之於板而俾余為序，以壽後世焉。
余為斯文之作，有補於宗教，如儉歲之粱稷，寒年之纖纊，豈待余序然後傳哉！愿與斯文以傳不朽，此余所以欲默而不能也。昔樂廣善清言而不長於筆，請潘岳為表，先作二百語以述己之志，岳取次而比之，便成名筆。時人咸云：若廣不假岳之筆，岳不假廣之旨，無以成斯美也！
今覺范口之所談，筆之所錄，兼有二子之美。何哉？大氐文士有妙思者，未必有美才；有美才者，未必有妙思。惟體道之士，見亡執謝，定亂兩融，心如明鏡，遇物便了，故縱口而談，信筆而書，無適而不真也。然則覺范所以兼二子之美者，得非體道而然耶？余是以知士不可不知道也。覺范名惠洪，筠陽人，今住臨川北景德禪寺，蓋赴顯謨閣待制朱公之請云。大觀元年十一月一日序。