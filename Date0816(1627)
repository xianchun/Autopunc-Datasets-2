七賢七位藏初機，通教位中一二齊，別信并圓五品位，見思初伏在凡居。
果位須陀預圣流，與通三四地齊儔，并連別住圓初信，八十八使正方休。
圓別信住二之七，藏通極果皆同級，同除四住證偏真，內外塵沙分斷伏。
八之十信二惑空，假成俗備理方通，齊前別住後三位，并連行向位相同。
別地全齊圓住平，無明分斷證真因，等妙一覺初二行，進聞三位不知名。
宋修僧史僧統贊寧通惠錄云：唐末吳越錢忠懿王治國之暇，究心內典，因閱永嘉集有同除四住，此處為齊。若伏無明，三藏則劣之句不曉，問于雪居韶國師，乃云：天臺國清寺有寂法師，善弘教法，必解此語。
王召法師至，詰焉，法師曰：此天臺智者大師妙玄中文，時遭安史兵殘，近則會昌焚毀，中國教藏殘闕殆盡。今惟海東高麗闡教方盛，全書在彼。王聞之慨然，即為遣國書贄弊使高麗，求取一家章疏。高麗國君乃敕僧曰諦觀者，報聘以天臺教部還歸于我。觀既至，就稟學寂公，于螺溪終焉，大教至是重昌矣！
觀能探索大本，錄出四教儀之文，成二卷。其上卷明一家判教立義，下卷明南北諸師宗途異計。後至孤山圓法師校勘刊板，但行今上卷之文者，蓋由辭句簡要，義旨易明，學者誠資之，可了其一化大綱，豈曰小補之哉？下卷則破斥南北古師，文義浩漫，故得以緩之。如此文末指云：自從此下，略明諸家判教儀式。抑可見後卷之大略也。
王為寂師建伽藍螺溪之上，曰定慧院，進號凈光大師，追謚九祖，并東還教藏悉付於師。教門中興，實基於此。而韶公適與智者同姓，乃又毗贊宗乘，且居鄰佛隴，人咸疑其為智者後身云。
四明草庵法師道因教苑遺事云：昔智者禪師刱放生池於海涯，其放之也，必為授歸戒，說大法，然後縱之海中。智者滅後，至唐末，中國天臺之道浸息，而海東高麗、新羅諸國盛弘此教。扶宗繼忠法師云：智者緣在此方，而教敷于海東者，此必放生池中諸魚聞教稟戒報生者爾。然聞此說者，頗譏以為誕。殊不知教理有憑也，流水十千天子即脫魚報，豈外此乎？明萬歷九年冬沙門智覺於凈業堂校梓。
