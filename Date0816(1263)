聞夫心、佛、眾生，一而已矣。生本即佛，佛本即心。心自不生，戒將焉用？自迷心而起於惑海，浩爾難窮。乃因心而建以法門，茫乎無量。然而法必有紀，事斯可循。繇是無量而約以恒沙，恒沙而約以八萬，又約之則從萬而千，又約之則從百而十，又約之則六度張其大目，又約之則三學總其宏綱。而復融會乎三，捃束為二，雙配故云定慧，單舉則號毗尼。斯蓋遡流及源，全歸此戒。緣名覓體，惟是一心。心攝也，遊念斂而湛寂生。心寂也，定力深而慧光發。三學既備，六度自修，無量法門皆舉之矣。
大哉戒也，其一切法之宗歟！顧本其類也，有小乘，有大乘。而別其戒也，曰聲聞，曰菩薩。一則清修外慎，而身絕非為；一則正觀內勤，而心無慝念。一則守己便名無犯，澤匪旁兼；一則利他方表能持，道非有我。一則隨事設匡維之制，漸就良模；一則當時陳畫一之規，頓周善法。一則精嚴分齊，局為僧尼；一則剖破藩籬，統該緇素。一則依制止稱制止，遵故轍而明近功；一則即律儀超律儀，運神機而樹偉績。
體既如是，用胡不然？其滅惡也，或如朝曦泮冰，遲久而堅凝未動；或如紅爐點雪，剎那而影迹無存。其生善也，或如嬰兒學語，片言而蹇吃連朝；或如大造回春，萬卉而萌芽一旦。其度生也，或如流螢燭地，光生跬步，而僅為蟻徑之資；或如杲日麗天，暉暎虗空，而普作人寰之益。霄壤不足評其勝劣，日劫何所喻其高卑！故知欲入如來乘，必應先受菩薩戒。繇此戒而發舒萬行，則普賢願王。繇此戒而廓徹孤明，則文殊智母。諸佛所同揚之標幟，千賢所共履之康莊。
大哉菩薩戒也，其一切戒之宗歟！是以舍那面授，妙海親聞。千華之上慈尊，枝枝衍秀。七佛而來譯主，字字傳音。惜乎雖具全經，未彰妙疏。緬惟智者，始創微言。洎我愚夫，重披隱義。曠劫波靈臺之秘典，何幸躬逢。數聖人道岸之芳塵，深慚踵接。惟冀流通授受，拂古鏡以維新。遞互承繩，續先燈而廣照。各各悟惟心之佛，而恒以戒攝心。人人了是佛之生，而竟以生成佛。若僧若俗，是人是神，不簡惡道幽途，無論異形殊類。但知聞法，齊登梵網法門。凡厥有心，盡入舍那心地云爾。
時萬歷十五年歲次丁亥二月八日，菩薩戒弟子杭雲棲寺比丘袾宏謹識。
一、	第一卷頂格書者，天台疏文。
二、	第二卷至末卷，頂格書者經文，低一字者天台疏文，標發隱者今解。
三、	諸經科作別本，今撮略貼附經文，自為一法。
四、	諸經疏鈔，各分經科、疏科。今不立疏科，間有一二融會和合，以省煩細。
五、	諸本字句相違，種種不一。南北藏本，亦不盡同。純據藏文，亦未為當。良繇每朝革命，藏必重刊，頗有去取。開元目錄傳至今時，空題無經，十有三二。況藏外之本，或反在前，何可知也。乃參古酌今，評量較計，惟觀大意，或小差殊，不必拘也。
六、	今所據本，以合疏故。如食五辛戒，茖葱，茖字；放火焚燒戒，有生物，生字；兩舌戒，鬬遘，遘字；損害眾生戒，販賣二字居首。經、疏相合。則知今本正當隋時，去秦譯師不遠，斷應依從，無可疑者。
七、	此經所重，在菩薩戒。故疏中雖廣列菩薩位分，發隱但略釋而已。欲詳知者，自考天台全書。
八、	疏中間有文義難通者，或恐傳寫脫誤，雖從臆解，未敢謂是，姑存以俟高明正之。
△總釋經疏，大文分二：初、經前演義，二、正解經文。
△初、經前演義四：初、總明大意，二、標顯說人，三、略釋經題，四、詳解疏目。
天台疏經，每有五重玄義。此經不說。雖有經前演義，只是解釋經疏題目。今仍其舊，亦無妨礙。此經本名梵網，卷有上下，今單出下卷。時所刊刻，安名不同。或云菩薩心地，則遺崇律之名。或云菩薩戒本，又濫別師之譯。而單名梵網，類彼全經，又不可也。況加疏文，為名復別？今所據者，以疏主先釋梵網經名，次釋心地品名，次釋菩薩人名，次釋本戒法名，則經、品、人、法，明如指掌。況此疏，本名菩薩戒義疏。今合而目之曰梵網經心地品菩薩戒義疏，次第渾成，無容異議矣。
陳隋天台智者大師說：
陳、隋二國名。陳大建中，師弘道瓦棺，既而宣帝請住光宅。隋開皇中，煬帝方在東宮，請師授菩薩戒，道復大顯。兩朝帝主，乃至臣民，靡不尊崇，稱陳隋也。
天台，山名。師以夢符手接，瑞感鍾鳴，魑魅望德而消，梵僧從空而禮，弘經螺水，示寂石城。緣著茲山，稱天台也。
智者，號也。煬帝受戒於師，因奉斯號。以經中說：智者方堪作授戒師。美師之德，稱智者也。師諱上智下顗，今不書者，以師號人所樂聞，故仍舊也。
大師者，四眾攸宗，萬代咸仰，如佛出世，稱大師也。
說者，比撰小異，撰繇筆作，說或口出，門人記也。
疏主盛德大業，靈應休徵，具載本傳，及與別錄。茲取梗槩，不暇繁引。
△三略釋經題二：初、讚戒，二、釋題。
△初、讚戒三：初、為益之大，二、所被之廣，三、結廣大意。
菩薩戒者，運善之初章，却惡之前陣，直道而歸，生源可盡。
善功廣大，創其首事為難。惡魔熾盛，破其先銳為難。此心地戒，非善非惡，而實以行善止惡為用。依持此戒，然後行善有方，止惡有道。故開通展布一切善功，此為初章。降伏破滅一切惡魔，此為前陣。經云：因戒生定，因定發慧。蓋三世諸佛化導之常軌也。夫塵劫受生，源源不竭，良繇謬行邪道，迷背忘歸故耳。今從此戒，止惡行善，是繇於正直之道，而息妄歸真也，豈不能枯愛河之流注，乾苦海之汪洋，而了證無生耶！至此則善惡雙亡，正本來心地之真戒也。
聲聞小行，尚自珍敬木叉。大士兼懷，寧不精持戒品？內外二途，咸皆敬奉。王家眾庶，委質虔恭。
戒有如上大益，故所被者廣。內學、外學，貴族、賤族，罔弗遵之。聲聞者舉況，良以自利小乘，尚先持戒，況大乘兼利之道乎？題名菩薩戒，良有以也。
委質者，委身為質。一心向服之謂也。
斯乃趨極果之勝因，結道場之妙業。
繇戒成佛，故曰極果勝因，運善意也。仗戒降魔，故曰道場妙業，却惡意也。厥功如是，一切咸遵，不亦宜乎！
△二、釋題二：初、明多品，二、釋本經。
△初、明多品二：初、原戒不同，二、繇機有異。
然經論所載，戒相有於多種。記傳所辨，受法不無同異。
承上，戒雖益大被廣，然經載之相不同，人受之法亦異。
良以機悟偏圓，宜聞詳略。辭無雙舉，事不並行。
所以然者，誠繇人之機悟，有偏有圓。是以相之示陳，有詳有略。隨機逗教，安得混然雙舉，漫爾並行乎？
△二、釋本經二：初、出名，二、釋義。
△初、出名二：初、明大部，二、明單本。
今謹按什師所述法相，出自梵網經·律藏品，什師，秦弘始三年，來達漢境，光顯大乘，匡維聖教，傳譯經論三百餘卷。
什師者，鳩摩羅什師也，此云童壽，以年沖德邵故。符秦始請，纔及中途。姚興續秦，迎師歸國。以其兩通華梵，博極羣經，號三藏法師。古云七佛以來譯經師也。
言今所述者，按肇序，秦弘始三年，什師於長安草堂寺，及義學沙門三千人，手執梵本，口翻解釋五十餘部。言三百卷者，五十部中，有卷三百也。此梵網經一百一十二卷，六十一品，即其時所譯也。
梵網一本，最後誦出，誓願弘宣。是故殷勤，一言三復。
按肇序，此心地品，當第十品。于時道融、道影等三百餘人，受菩薩戒，各誦此品，遂書八十一部，以廣流通。今云一本，即此一品也。三復，言誦出之慎，語云：南容三復白圭是也。
△二、釋義三：初、出意，二、明題，三、舉品。
△初、出意。
特為文義幽隱，旨趣深玄，所以指掌曉示，令後生取悟為易。
所以殷勤三復者，特為幽隱深玄，是故叮嚀煩悉，即後生之易悟，知先德之難忘矣。言指掌者，佛云：觀大千世界，如觀手掌。儒云：如視諸。斯指其掌。皆明顯易見意也。
經稱梵網者，欲明諸佛教法不同，猶如梵王網目。
詳見後釋題中。彼兼說世界，此惟言教法者，因世界起教法，而諸佛利生，教法為重，且舉重以釋也。
品言心地者。菩薩律儀，徧防三業。心、意、識，體一名異。三業之中，意業為主，身、口居次。據勝為論，故言心地也。
戒律徧防三業，本合兼稱。身、口咸屬一心，故惟單舉。以勝該劣，名心地品也。
言體一名異者。初惟一真凝寂之體，繇集起有心之名，繇籌量有意之名，繇了別有識之名。究其根源，無二體也。
△四、詳解疏目三：初、釋名，二、出體，三、料簡。
△初、釋名三：初、明人名，二、辨法號，三、明階位。
△初、明人名二：初、表有多名，二、出其得名。
天竺梵音摩訶菩提質帝薩埵，今言菩薩，略其餘字。譯云大道心成眾生，亦云開士，亦云大勇心，亦云善美，隨行為名。
梵語菩薩，正譯大道心成眾生，言大道心已成之眾生，亦言以大道心成彼眾生也。隨行立名，復有多種。開士者，內能開廣己智，外能開導他心也。大勇心者，被弘誓鎧，紹隆佛種，震攝魔軍，勇徤之至也。善美者，積德立行，人所讚說也。上皆隨行稍殊，而名亦異也。
以其運心廣普，因斯立號。大品緣明此人有大道心，不可沮壞，猶如金剛。從初發心，終至等覺，皆名菩薩也。又稱佛子，以紹繼為義。三乘皆從佛生解，盡是子義。法華云：若如我子。大士紹繼為勝，稱為真子。又三乘同皆修道，盡有此義。二乘自通，至小果，狹而且短。大士廣長，自通通他，故受斯稱。大經偈云：初發已為天人師，勝出聲聞及緣覺。故言大心。
如上名號，皆因運心廣普，即所謂大道心也。次引經以證。大品者，摩訶般若，言從初心以至成佛，大心更不沮壞，故淺深雖殊，總名菩薩。又稱佛子者，當繼佛位，有子義也。三乘同紹一佛，而菩薩獨擅其稱者，以所紹者一乘無上之嫡種也。三乘同修一道，而菩薩獨專其美者，以所修者人己兼通之大道也。故初發心時，己師天人，勝二乘矣，何待成佛乎！云大心者，此也。
△二、辦法號二：初、總標戒義，二、詳陳戒相。
法號即是戒義。梵音尸羅，大論云：秦言性善。亦云清涼。以其能止破戒熱惱，從能得名。亦云波羅提木叉，譯云保解脫。亦云淨命。亦言成就威儀；無所受畜；未來生處離三惡道，淨土受形；能止邪命；防非止惡。亦言戒是約義、訓義，復言勒義、禁義。並是隨義立名。大經云：如佛禁無常，汝猶說者，即破佛禁，舌則墮落。又云：是人所有禁戒皆不具足，尚不能得二乘菩提，況無上道？
梵語尸羅，秦言性善者，大智度論譯自什師，故曰秦言。性善者，言性本自善，無所染污，戒體然也。
隨義立名，復有多種：
清涼者，破戒之人欲火炎燒，戒能止之也。
保解脫者，保持三業，離諸縛也。
淨命者，清淨自活也。
成就威儀者，威嚴可畏儀軌可則也。
無受畜者，不貪求而妄受，不吝嗇而多畜也。
未來生處者，報盡必離惡趣，生淨土也。
止邪命者，能止不淨命，不以邪業自活也。
防非止惡者，防閑過非使不侵，止息罪惡使不作也。
約者，約束不放縱義。訓者訓教，善規誡義。勒者，如馬受勒，自調服義。禁者，如王禁勅，靡敢違義。或云：勒當作勤，勤修三業。其義亦通，勒字為勝。
如佛禁者，但釋禁字，以例其餘。佛禁汝說，招墮舌報。如王禁汝犯，自取誅戮也。
以上皆有戒義，故云隨義立名也。
△二、詳陳戒相三：初、略標多種，二、結歸三聚，三、會通三諦。
今言戒者，有律儀戒、定共戒、道共戒，此名原出三藏。律是遮止，儀是形儀，能止形上諸惡，故稱為戒；亦曰威儀，威是清嚴可畏，儀是軌範行人，肅然可畏；亦曰調御，使心行調善也。定是靜攝，入定之時，自然調善，防止諸惡也。道是能通，發真以後，自無毀犯。初果耕地，蟲離四寸，道共力也。此二戒法，既是心上勝用，力能發戒，道、定與律儀並起，故稱為共。
律儀三義：遮止，正身也；威儀，化物也；調御，制情也。定共者，心寂則諸惡不行。道共者，心明則羣妄自息。但修道、定，戒即圓成，故曰與律僧並起。並者，共也。
薩婆多說律儀戒、禪戒、無漏戒。此名雖出三藏，今菩薩戒善亦有此三。若要誓所得，名曰律儀。若菩薩定共、道共，皆止三業，通稱戒也。
律儀同前。禪即定義，無漏即道義。要誓者，凡舉大事，必先立要。要者，期也，願也。
若攝律儀、攝善法、攝眾生，此三聚戒名，出方等、地持，不通三藏。大士律儀，通止三業，今從身口相顯，皆名律儀也。攝善者，於律儀上起大菩提心，能止一切不修善事，勤修諸善，滿菩提願也。攝生者，菩薩利益眾生，有十一事，皆是益物，廣利眾生也。
戒兼三業，今律儀似偏屬身口者，從相顯也。戒以止惡為義，而曰攝善者，僅能免惡，無善可稱，安曰菩提大心？即止惡處，眾善奉行，故曰律儀上起菩提心也。
言十一事者：一、眾生饒益事，悉與同事；二、看病；三、說法；四、報恩；五、救苦難，開解憂惱；六、給貧；七、以德畜眾；八、安慰眾生；九、稱有德；十、折伏過惡令改；十一、神通示現過惡，令人畏避也。
戒品廣列菩薩一切戒竟，總結九種戒，皆為三戒所攝。律儀能令心住，攝善自成佛法，攝生成就眾生。此三攝大士諸戒盡也。瓔珞經云：律儀戒，謂十波羅夷。攝善，謂八萬四千法門。攝生，謂慈悲喜捨，化及眾生，令得安樂也。
地持第十品，明九種戒，一曰自性戒，二曰一切戒，一切戒中出三聚名。末結云：如上自性等九種戒，當知三戒所攝。三戒，指三聚也。復引瓔珞者，彼經以十重為律儀，萬行為善法，無量四心為度生，亦不出三聚耳。觀此，則定、道、禪、無漏等種種諸戒，無不統括也。
大論戒品，列十種戒：一、不缺，二、不破，三、不穿，四、不雜，五、隨道，六、無著，七、智所讚，八、自在，九、隨定，十、具足。義推此十：不缺者，持於性戒。性重清淨，如護明珠。若毀犯者，如器已缺，佛法邊人也。不破者，持於十三，無有破損也。不穿者，波夜提等，若有所犯，如器穿漏，不堪受道也。不雜者，持定共戒。雖持律儀，念破戒事，名之為雜。定共持心，欲念不起。大經云：言語嘲調，壁外釧聲，男女相追，皆污淨戒也。隨道者，隨順諦理，能破見惑也。無著者，見真成聖，於思惟惑無所染著。此兩約真諦持戒也。智所讚戒、自在戒，約菩薩化他，為佛所讚，於世間中而得自在，此約俗諦論持戒也。隨定、具足兩戒，即是隨首楞嚴，不起滅定，現諸威儀，示十法界像，導利眾生。雖威儀起動，任運常淨，故名隨定戒。前來諸戒，律儀防止，名不具足。中道之戒，無戒不備，故名具足。用中道慧，徧入諸法，故名具足。此是持中道第一義諦戒也。
缺者已全廢壞，故屬根本。破者損而未壞，故屬僧殘。穿者漏而未損，故屬波夜。從麤至密也。身心俱攝，名曰不雜，則三失皆免矣。入理破見，純真滅思，真諦戒也。允可佛心，縱橫世法，俗諦戒也。滅定現示，則即真而俗；起動常淨，則即俗而真，隨定戒也。如是之戒，攝一切戒，又復入一切法，靡不周備，靡不圓融，故云具足，故云中道戒也。
△三、明階位二：初、略標四教，二、備釋四教。
釋尊一化所說教門，準義推尋，具明四教，謂藏、通、別、圓。如大論，引迦旃延明六度齊限：尸毗代鴿，是檀滿；須摩提王不妄語，是尸滿；忍辱仙人，歌利王割，其心不動，是忍滿；大施抒海，是進滿；尚闍黎鳥巢，是禪滿；劬嬪大臣分地息諍，是等智滿，偏菩薩也。大品明有菩薩發心，與薩婆若相應，通菩薩也。有菩薩發心，遊戲神通，淨佛國土，淨名中不思議解脫，變身登座，而復受屈被呵者，別菩薩也。發心即坐道場，成正覺，轉法輪，度眾生，圓菩薩也。
委在教義。大意勤修六度，銖積寸累而成者，藏也。不曰藏而曰偏菩薩者，以藏中具有聲聞、菩薩二門，而此經屬菩薩戒，故獨表菩薩。藏教菩薩，偏而未全，故曰偏菩薩也。前通藏，後通別、圓，或鈍但見偏空，或利則發心與種智相應，徹上徹下者，通也。下別藏、通，上別於圓，離二故變身登座，未圓故受屈被呵，別為一教者，別也。初發心時，便能成佛度生者，圓也。
問：六度滿相，行所難行，功德如斯，云何屬小？
答：此是事六度，漸行漸滿，有齊限故。尸毗割肉飼鷹，行施而至身分血肉，施斯極矣。普明視死如歸，以全其信，捨身不捨戒，戒斯極矣。羼提仙人忍支解，心不動搖，忍斯極矣。大施太子以失珠故，抒海欲乾，心無退倦，進斯極矣。尚闍黎入定，而鵲巢頂上，出定乃知，禪斯極矣。劬嬪均分閻浮提城邑山川為七分，諸國息諍，智巧方便而至於此，慧斯極矣。然不出因果生滅之法，故屬小也。
△二、備釋四教四：初、藏教，二、通教，三、別教，四、圓教。
△初、藏教二：初、旦舉聲聞，二、次論菩薩。
四菩薩中行位深淺，今當說。最初三藏正為小乘。聲聞有七賢聖。外凡有三：一、五停，二、別相念處，三、總相念處。次入內凡，有四善根：第四、煖法，五、頂法，六、忍法，七、世第一法。過此入聖位：一、隨信行，二、隨法行，三、信解，四、見得，五、身證，六、時解脫，七、不時解脫聲。聲聞如此。
身居有漏，聖道未生，皆號曰凡。外凡則未見法性，尚在理外。內凡則漸見法性，心遊理內故也。
外凡三者，五停以調伏為義，如不淨停貪，數息停亂，慈悲停瞋，因緣停癡，念佛停障也。別念者，身念不淨，受念是苦，心念無常，法念無我也。總念者，念身不淨，亦念受不淨、心不淨、法不淨也。次三念例此。
內凡四者，即四加行，亦云四善根也。煖者，從總相念，生煖善根，具觀四諦，修十六行，發相似解，伏煩惱惑，得佛法氣分，如鑽木先熱，將春先和，名曰煖也。頂者，用觀同前，轉更明朗，如登高遠視，名曰頂也。忍者，堪忍，又忍可義，分下中上，下忍遍觀八諦，修三十二行，中忍漸減，乃至上忍，惟有一行二剎那在，名曰忍也。世第一者，從上忍二剎那心，一剎那盡，餘一剎那，猶在忍位，更一剎那心盡，即入世第一。有漏名世，世間最勝，名第一也。
此七方便，入聖之階，過此則聖位。
教義聖位分三，曰：見、修、無學。今分七，隨信，乃至不時解脫，是也。配之，則隨信、隨法，屬見道；信解、見得、身證，屬修道；時解脫、不時解脫，屬無學。蓋隨信為鈍根，依他而起故。隨法為利根，自以智入故。隨信，故信解、時解脫。隨法，故見得、不時解脫。唯身證，則雙具利鈍，而為證各別也。
問：此云菩薩中行位深淺，何舉聲聞？
答：三藏正為小乘，傍為菩薩。又下云：準望小乘，而作深淺。故須先舉。
菩薩不論階位，不斷煩惱，惟修六度。若論次位，只可準望小乘作深淺耳。從初發心，起慈悲誓願，觀察四諦，以道諦為初門，專修六度。檀破餓鬼，尸救地獄，忍濟畜生，進拔脩羅，禪靜人中，慧照天眾。從釋迦至罽那尸棄，名初僧祇，得五種功德：一、不生三惡道，二、不生邊地，三、諸根完具，四、不受女身，五、常識宿命。而自不知作佛不作佛，準望位在五停、別總念處也。從尸棄至然燈，名二僧祇，爾時雖自知作佛，而口不說，準望位在煖法性地。既有證法之信，必知作佛，修六度行，心未分明，口不向他說也。從燃燈至毗婆尸，三僧祇滿，是時內心了了，自知作佛，口自發言，準望在頂法位中。修行六度，四諦解明，如登山頂，了見四方，故口向他說。若過三僧祗，種三十二相業，準望此是下忍之位。若坐道場，位在上忍。後一剎那入真，三十四心斷結，得三菩提，則為佛也。
聲聞之法，怖怕生死，速求解脫，瑣瑣焉計階位，遑遑乎厭煩惱。菩薩不以階位為慕，不以煩惱為憂，廣大其心，慵慨其志銳，然但知修行六度，救濟眾生而已。而亦有自然位次，與小乘相望。
道諦為初者，不專為自身避苦，故先道諦，即勤修六度等也。檀屬餓鬼者，慳貪獨食，不肯施故。尸屬地獄者，十惡五逆，不持戒故。忍屬畜生者，強弱吞噬，不能忍故。進屬脩羅者，貢高自負，不修進故。乃至人習攀援，失定意故。天迷欲樂，喪慧心故。故各以六度分度之也。
初僧祗，不知作佛者，未有證法信，位準外凡，聖凡太隔故。二僧祗，心知作佛，口不言作者，已有證法之信，信己是佛，位準煖處，雖信未了，不決定故。三僧祗，心知作佛，口稱作佛者，信分已極，位準頂處，見極明了，更無疑故。
下忍、上忍者，即忍位分三。不言中忍者，意含上下。六度種相好因，準下忍。登補處，至坐道場，準中忍。一剎那，準上忍。又一剎那，入世第一。發真無漏，三十四心頓斷見思結習，得三菩提也。
通教菩薩，即三乘共十地：一、乾慧地者，事相名同三藏，觀行心別。體陰、界、入，如幻如化，總破見愛八倒，名身念處。心、受、法，亦如是。住是觀中，修正勤、如意、根、力、覺、道，雖未得煖法相似理水，總相智慧深利，故稱乾慧地。二、性地者，得過乾慧地，得煖法已，能增進初中後心，入頂法，乃至世第一法，皆名性地。得無漏性水，故言性地也。
名同觀異，體、析別故。體色即空，故五陰、十八界、六入，皆如幻化也。總破者，對下別破。見愛者，即見思也。見、思二惑，共有八倒，皆總破也。八倒不行，正四念處，故曰住是觀中。繇是備修助道三十七品，斯則已具智慧，但未入理性之水，乾有其慧，云乾慧地。猶蛟龍已具變化，未乘雲雨，猶在土也。以上號外凡位，齊藏教五停、總、別也。
進此入煖法，精勤不休，得入無漏性水，故云性地。頂至第一，皆屬性地，但淺深異耳。以上號內凡位，齊藏教四善根也。
三、八人地者，三乘信行、法行體見假發真斷惑，在無間三昧中，八忍具足，智少一分，名八人地也。四、見地者，三乘同見第一義無生四諦之理，同斷見惑八十八使盡。五、薄地者，體愛假發真，斷欲界思，證第六解脫，煩惱薄也。六、離欲地者，三乘體愛假即真，斷欲界五下分結，身見、戒取、疑、貪、瞋，故言離欲地也。七、已辦地者，三乘之人體色、無色愛即真，發無漏，斷五上分結，掉、慢、癡、色染、無色染，七十二盡。三界事惑究竟，故云已辦地也。
人者忍也。八人即八忍也。體見假發真者，體見即空而發起真理也。無間三昧者，三、四二地，以斷見之初後分，二地聯絡難間，云無間也。忍、智斷見，分類分法，各有其八。今忍周智缺，故智少一分，單名八忍地。
見地者，通前八人地，斷八十八見惑盡，名見地，齊藏教初果也。
薄地者，體愛即空而發，真斷思惑六品，齊藏教二果也。
離欲地者，體欲界受即真，斷欲界五下分結、九品思惑，故云離欲，齊藏教三果也。
已辦地者，體色無色愛即真，斷五上分結七十二品。見思惑至此竭盡，所作已辦，無復煩惱，名已辦地，齊藏教四果也。
八辟支佛地者，緣覺發真無漏，功德力大，能除習氣也。九、菩薩地者，從空入假，道觀雙流，深觀二諦，進斷習氣，色心無知，得法眼道種智，遊戲神通，淨佛國土，成就眾生學佛十力、四無所畏，斷習氣將盡也。十、佛地者，大功德力，以資智慧，一念相應慧，觀真諦究竟，習亦無餘。如劫火燒木，無復灰炭。香象渡河，到於邊底。雖佛、菩薩，名異二乘，通觀無生體法，同是無學，共歸灰斷，證果處一，稱為通也。
聲聞但斷正使，不侵習氣。漸除習氣者，支佛也。將盡習氣者，菩薩也。除習已盡者，如來也。
道觀雙流，謂化道與空觀雙流，正從空入假也。色心無知者，染污、不染污無知，今菩薩斷色心二種無知愚也。法眼照萬法，道種通俗諦，神通助化導。言淨國度生者，如是乃能莊嚴國土，利眾生也。
雖佛、菩薩、二乘名異而通者，言皆觀無生，體法即空，皆無學，皆灰斷。所謂同斷見思，同出分段，同證偏真也，故云通也。又其中但見空者，齊藏教極果，故通前。兼見空不空者，受別、圓接、故通後。又二中進位不同，及真、似被接迥異等，委在教義，文繁不錄。
△三、別教二：初、位次，二、料簡。
別教階位五十二地。一、外凡，十信：一、信，二、念，三、進，四、慧，五、定，六、不退，七、回向，八、護法，九、戒，十、願。第二、內凡習種性，十住：一、發心，二、持地，三、修行，四、生貴，五、方便具足，六、正心，七、不退，八、童真，九、法王子，十、灌頂。盡三十心，皆名解行位，悉是內凡，盡名性地。第三、性種性，十行：一、歡喜，二、饒益，三、無恚恨，四、無盡，五、離癡亂，六、善現，七、無著，八、尊重，九、善法，十、真實。第四、道種性，十回向：一、救護一切眾生離眾生相，二、不壞，三、等一切諸佛，四、徧至一切處，五、無盡功德藏，六、隨順一切堅固平等善根，七、隨順等觀一切眾生，八、真如相，九、無縛無著解脫，十、法界無量。第五、聖種性，十地：一、歡喜，二、離垢，三、明，四、炎，五、難勝，六、現前，七、遠行，八、不動，九、善慧，十、法雲。第六、等覺地，名金剛心菩薩，亦名無垢地，鄰真極聖，眾學之頂也。第七、妙覺地，即見性究竟佛菩提果，了了見性，稱妙覺也。
此教獨菩薩法，故前別藏、通；因歷次第，故後別圓教，名為別也。五十二位，出瓔珞經。諸經惟瓔珞最詳，故用之也。束為七科，始信終妙。信為外凡，住、行、向為內凡，地、等、妙為聖位。
信者，隨順常住，信之不疑，名信。
住者，會理之心。又師言：信立之後，慧住於理，得位不退，名住。此為習種性者，信與住皆研習空觀故也。
行者，前既發真悟理，從此進趣，名行。此為性種性者，行中分別十界差別種性也。
回向者，回事向理，回因向果，回己功德向眾生，名回向。此為道種性者，回向能通中道故也。
地者，住持佛智，荷負眾生，名地。此為聖種性者，地地證入聖境故也。
等覺者，有二義：一云與佛無間，一云猶去一等。今兼之，言雖齊等，未極於妙，猶稍隔一等也。
妙覺者，朗然大覺，妙智窮源，無明習盡，翛然無累，寂而常照，名妙覺地也。
以上諸位名相，或與華嚴一二差別，名殊而實同也。詳解具見教義。
△二、料簡三：初、性習相先，二、解行詳辨，三、習種不退。
性、習二性，若據位分，習種在前，性種在後。若據行論，性、習同時，故前後不定。依體起用，先明性種，後明習種。尋用取體，先習後性。與教、證二道相似。就位以論，教道在前，證道在後。據行論之，證、教同時，前後不定。依體起用，先證後教，尋用取體，先教後證也。
據位則先住後行，故習在先，性在後。據行則體用互相先，故不定。依體起用者，依中道理，起觀行用，則性先。尋用取體者，從自行用，取中道體，則習先。教、證者，引喻也。據位，則繇教入證，故教在先，證在後，如習、性也。據行，亦同前不定。依體起用者，因望證道體，乃起教道用，故證先。尋用取體者，繇尋教道用，乃證中道體，故教先也。若通古難，則地前習種，登地性種，用地持意。
就解行中，復有四種：一名解行，二名發心，三名回向，四名道種。於出世道，解而勤行，故名解行。於大菩提，起意趣求，故名發心。用己善法，趣向菩提，故名回向。當分之中，如觀道立，故名為道，望後佛果能生曰種也。習種性能生報佛，性種性能生法佛。
道種者，現前則依中觀之道而立，望後則生妙覺之果為種也。自行修習生報佛，自體證性生法佛也。
舊云：法才王子六心中退，即云十住第六心。難云：十住云性地，性以不改為義，云何退作二乘？其由，一答：性是不作一闡提，不妨退大向小。終是難通。止觀師說是十法信中六心退耳。比釋論師，及金剛般若論師，皆作此解，是信習十心中六心耳。七心以上，永離二乘。爾時設為利弘經，不無輕漏，而度物心不失，恒有菩薩之名也。
此承上接下，言習種以去，能生佛果，焉得退？故法才退心，或難非住位六心也。其繇者，揆厥所繇。一師言性本不作闡提，不妨退作小果，此意終強。而南嶽止觀師，云是法信六心。及釋論諸師，亦云信習十心。則此信者，是六堅中信堅。習者，是六性中習種性，六定中習相定耳。三俱正當住位，則法才之退，是住六心明矣。本業瓔珞經廣明見思惑等，恐繁不引。
言為利弘經者，正明輕漏不失大心，在七住始然。而所謂習種不退，乃習種七心，非六心也。良以別住，非圓比故也。今人宜應自反，已登習種七心，則逆順弘經，無不可者。如或不然，菩薩之名未必恒有，可弗慎諸！
△四圓教二：初、明位，二、證成。
△初、明位二：初、列五品，二、明七位。
別教五十二位，次第修行。圓教圓修，一心具萬行，異於次第行也。外凡五品位：一、初隨喜心，若人宿植深厚，或值善知識，或從經卷，圓聞妙理，一法一切法，一切法一法，非一非一切，不可思議，起圓信解，信一心中具十法界，如一微塵有大千經卷，欲開此心，而修圓行。圓行者，一行一切行，略言為十，謂：識一念平等具足，不可思議；傷己昏沈，慈及一切；又知此心常寂常照；用寂照心，破一切法，即空、即假、即中；又識一心諸心，若通若塞；能於此心具足道品，向菩提路；又解此心正助之法；識己心，及凡聖心；又安心不動，不墮不退不散；雖識一心無量功德，不生染著。十心成就，其心念念悉與諸波羅蜜相應也。
此明隨喜者，妙悟圓理，該羅圓行，非偏聞淺信之謂也。一多相即，不可思議者，中道圓理也。於此信解，是為圓信解。則知一念具十法界，十復具十，成百法界。一界具三十種世間，百界成三千世間。故曰：介爾有心，三千具足。推之無盡，不離一心。微塵大經，又何疑哉？依此而修，豈非圓行？且圓心雖不可分，略舉亦有十種：一、解平等心，二、傷己愍物，三、知心寂照，四、妙觀破惑，五、知心通塞，六、具足道品，七、明曉正助，八、了達聖凡，九、安心堅固，十、不著知見。此十心成就，豈不念念皆圓，度一切苦厄耶？初心順理，慶己慶人，故名隨喜。此十心亦名十乘觀法，詳見止觀、教義。
二、讀誦者。圓信始生，善須將養。涉事紛動，令道芽破。惟得內修理觀，外則讀誦大乘，聞有助觀之力，內外相藉，圓信轉明，十心堅固。如日光照，見種種色也。
此明讀誦者，外假薰聞，內資理觀，非文字口耳之謂也。圓心乍發，力尚尫羸，若非聖教冥資，恐為動境惑亂。相藉者，繇心契教，假教明心，麗澤交滋，云相藉也。前雖喜悅在懷，孤明未廣。今則見聞增益，開闡無窮。日光，喻聖教。見種種色，喻法法皆明也。
世有小獲輕安，大縱歡喜，撥置聖教，碓守癡禪，盲瞽一生，誠可歎矣。又或偏耽卷帙，不復禪思，估畢終身，空數他寶。大集月藏第一，經云：若有眾生，惟依讀誦，欲求阿耨菩提。是人多喜著於世俗，尚不能調己心煩惱，何能調伏他人煩惱？是故善星比丘誦十二部經，提婆達多誦六萬法聚，而此二人，不修方便道中真佛性觀、四念處等，起大逆罪，俱入地獄。此又讀誦者所當知也。
三、說法者。內觀轉強，外資又著，圓解在懷，弘誓薰動，更加說法，如實衍布。但以大乘法答，設以方便，終令悟大。隨說法淨，則智慧淨。說法開導，是前人得道全因緣，化功歸己，十心三倍轉明也。
此明說法者，廣演大乘，普積功德，非無解謬說之謂也。本圓解以說法，故如實相理，開衍流布。彼以小來，此以大答。縱有時答小，乃逗機方便，權為按引，終令捨小得悟大也。然說法利人，何關自己？良以說法淨，則智慧淨。純說大乘，無有雜說，名說法淨。夫人心口，往往相資。辨論日益精明，則知見日益增長。外宣妙義，內照靈心，互相資也。聞說得道，雖屬聽人，以法成人，功歸說主。是則誦教明心，已超隨喜，弘經利物，彌益光輝，過前二位，故曰十心三倍轉明也。
問：止觀誡勿領徒，台、衡皆曰損己。今之說法，何以成益？
答：有師言：三軌具足，方許領徒。四安樂行，乃可說法。此固一義。但南嶽、天台，恐狂愚妄效，借己警人，未可以是而少二師。而說法一端，自分二種：一者證理而說，二者解理而說。末法未必盡證，要在說者何如耳。如其內守觀心，自當獲益。設使外貪名利，必有重愆，其害不可勝言，豈特為他損己。正法念處三十一，經云：不以善心為人說法，惟為財利，不能自身如說修行，如是法施，縱生天上，作智慧鳥，口說偈頌，是名下施。為名聞故，為勝他故，為欲勝餘大法師故，如是法施，生人天中，得中果報，是名中施。以清淨心，不為財利等事，惟欲眾生住於正法，增長智慧，如是法施，自利利人，無上最勝，乃至涅槃，其福不盡，是名上施。又大威德陀羅尼經謂：求食說法，名為販賣佛語。願說法者，擇於上中下三，毋為販賣戒之戒之。
四、兼行六度。上來前熟觀心，未遑涉事。今正觀稍明，即傍兼利物。能以少施，與虗空等，使一切法趣檀，檀為法界。事相雖少，運懷甚大。理觀為正，事行為傍，故言兼行。事福資理，十心彌盛也。
此明兼行六度者，事偏心圓，行一該萬，非傍門小道之謂也。內觀之時，無暇外涉，故云未遑。今正觀稍明，堪宜涉事。惟明也，不可不利物。惟稍明也，不可全利物，故曰兼行也。般若謂離相布施，福如虗空，故小施能等大空也。當爾之時，一切法皆趣於檀。蓋法界為萬法所歸，施既等空，施即法界。是故以戒趣即曰捨戒，捨諸毀犯故。以忍趣即曰捨忍，捨諸剛暴故。以進趣即曰捨進，捨諸懈怠故。餘各例此。以大懷運少施，如飯犬、投醪是也。正行理觀，傍兼事相，則前惟講說其言，今乃踐履其實。理得事彰，十心彌盛也。
五、正行六度。圓觀稍熟，事理欲融，事不妨理，理不隔事，具行六度。權實二智，空了通達。治生產業，皆與實相不相違背。具足解釋佛之知見，而於正觀，如火益薪，力用光猛也。
此明正行六度者，理事圓通，權實無礙，非有為事相之謂也。事理欲融者，以圓觀稍熟，故事理欲融。言雖未能渾化，而其勢兩相和合，將融會為一也。是以涉事，則百為紛若，而一理恒如，與理何妨。入理，則一念湛然，而萬法俱備，與事何隔。其於六度，非少分兼行，乃全體具足。言施，則三輪空寂，財、法、無畏，身肉手足、三界依正，一切捨故。言戒，則不見戒相，性、遮、止、作，五部重輕、威儀細行，悉無犯故。餘各例此。是則終日世法，終日實相，佛之知見通達無礙也。前兼行如火始然，今正行如火大熾。前之十心至此，則資力強盛，妙用輝𤾗，功德巍巍，故曰光猛也。
第一、內凡十信。圓聞圓信，修於圓行，善巧增益，五倍深明。因此圓行，得入圓位。善修平等法果，即入信心；善修慈愍，即入念心；善修寂照，即入進心；善修破法，即入慧心；善修通塞，即入定心；善修道品，即入不退心；善修正助，即入回向心；善修凡聖，即入護心；善修不動，即入戒心；善修無著，即入願心。是名圓教鐵轉十信位，圓教似解，六根清淨也。
圓聞圓信，而修圓行，此五品位也。繇此增進，倍位深明，得入圓位。圓位，十信也。前隨喜十心，正解已具，特未善修。是故一念平等，不可思議第一心也，善修此心，便能常住法界，純真無妄，即入信心。善修云者，非別有作為，即此圓心，方便滋培，權巧磨鍊耳。此初信，與藏教初果齊，通教八人、見地齊，別教初住齊，證位不退也。善修慈愍者，大悲貫徹，能於三世憶念不忘，故入念心。善修寂照者，止觀雙運，進趣中道，無所雜糅，故入精進心。善修破法者，以妙止觀，雙破有無，妄盡純智，故入慧心。善修通塞者，別識心體，隨宜闔闢，寂妙常凝，故入定心。善修道品者，道品具足，速入菩提，有進無退，故入不退心。善修正助者，緩急主賓，妙得其宜，回佛慈光，向佛安住，故入回向心。善修凡聖者，知佛、眾生體同位別，保持不失，故入護法心。善修不動者，對境常寂，安住無為，得無遺失，故入戒心。善修無著者，於法不染，一切自在，能於十方所去如願，故入願心。
言鐵輪者，借輪王統御之大小，喻菩薩階位之淺深，此信位正配鐵輪也。似解者，凡聖交際，相似解生，彷彿欲同，猶未真實，故曰相似。六根清淨者，雖未得天耳眼等，即父母所生六根，清淨無染，具諸功德也。此名道種智，與別教向位齊，行不退也。
第二、聖位。前明十任，真中智也。初發心住，發時三種心發：一、緣因善心發，二、了因慧心發，三、正因理心發。即是境、智、行妙，三種開發。緣因心發，即是住不可思議解脫首楞嚴定。了因心發，即摩訶般若畢竟空也。正因心發，即是住實相法身中道第一義諦也。華嚴云：初住所有功德，三世諸佛歎不能盡。初發心時，便成正覺。了達諸法真實之性，所有聞法，不由他悟。淨名云：知一切法，是坐道場，亦是入不二法門。大品從初發心，即坐道場，轉法輪，度眾生，謂如佛阿字門，一切法初不生也。
聖位，承上內凡，今始入聖也。前明者，先明住，後及行、向也。住次信者，從信趣入，生如來家，依無住智，永不退還，名之曰住。真中智者，祕密、不定二教，以藏、通、別、圓為當體體，真中為所依體。今則以對似言真，對偏言中，圓修言智。良繇此十住，乃入聖始事，位位證一分真如中道。智能證此體，曰真中智也。
境、智、行妙者，正因理心屬境，了因慧心屬智，緣因善心屬行，三心圓發，故稱妙也。緣因發者，眾生無量劫來，低頭合掌、彈指散華、發菩提心、慈悲誓願、布施、持戒、忍辱、精進、禪定等善心，一時開發，一心具足諸波羅蜜，一心具萬善，故曰不思議解脫首楞嚴定也。了因發者，眾生無量劫來，聞大乘經，乃至一句一偈，受持讀誦，解說書寫，觀行修習，所有智慧，一時開發，成真無漏。真無漏智成，故曰摩訶般若畢竟空也。正因發者，眾生無始以來，佛性真心常為無明之所隱覆，緣、了兩因力，破無明暗，朗然圓顯也。佛性真心圓顯，故曰住實相中道也。
便成正覺者，初發心時，成佛已竟，一位具一切位也。不繇他悟者，自心自悟，無假於外，是真悟也。即坐道場者，證即成正覺也。一切法不生者，阿字義也。四十二字，初阿後茶，以阿字表初住。此初住斷一品無明，證一分三德，名發心住，念不退也。
次從二住至十住，各斷各證，與別教十地齊也。此九住義，備見華嚴、楞嚴等經，恐煩不釋。行、向準此。
第三、明十行者。即是十住後，實相真明不可思議，更十番智斷，破十品無明。一行一切行，念念進趣，流入平等法界海，諸波羅蜜任運生長，自行化他，與虗空等也。
行次住者，即此實相體上自然明覺，具足不可思議妙用，更加以十番智慧斷惑，便能繁興萬行，自利利人，以修圓行。一行一切行者，如修一行即通萬行，故名圓行。以此為因，是以念念趣入平等果海，如百川勢向東流，必涓涓趣入滄海也。任運者，猶自然也。與虗空等者，廣大無盡也。此皆圓行致之也。清凉云：隨緣順理，造修名行。亦此意也。此經中又名十長養，以長養五根故。故云：初行與別教等覺齊，二行與別教妙覺齊。三行以去，別教之人不知名字矣，何況伏斷。
第四、十回向者。十行之後，無功用道不可思議，真明念念開發，一切法界願行事理，自然和融，回入平等法界海。更證十番智斷，破十品無明，故名回向也。
向次行者，十行以去，任運設施，無功用道也。此道廣大，猶如虗空，不可思議。其中真明，自然念念開發，令其所作，願行事理，悉皆和融，流入法界。斯乃更以十番智斷，破十分無明。故能回真向俗，回智向悲，使真俗圓融，智悲不二，到於菩提實際，名回向也。
第五、十地者，即是無漏真明，入無功用道，猶如大地，能生一切佛法，荷負法界眾生，普入三世佛地。又證十番智斷，破十品無明也。
地次向者，言此十地，即是前十向中，無漏真智之明，任運而入，積集廣厚，如大地也。生起佛法則無窮，荷負眾生則無盡，普入三世諸佛一切智地。又十番證智破惑，深而又深也。
問：十品十品次第而斷，圓義安在？
答：孩子頓具百骸，何妨歲歲增長。歲有所增，似存次第。生時具足，焉得非圓也耶？
第六、等覺地者。觀達無始無明源底，邊際智滿，畢竟清淨，斷最後窮源微細無明，登中道山頂，與無明父母別，是名有所斷者，名有上士也。
等覺次十地者，上來雖破無明，猶有纖存，是未盡其源，未窮其底。雖云證智，未圓滿也。雖云清淨，未究竟也。茲復觀察了達無始無明，窮盡源底。於是智極邊際，靡不圓滿。體極清淨，無復染污。所以然者，以其斷最後至微細之無明故也。夫斷一分無明，證一分中道。今則登中道之頂巔，別無明之父母矣。
有所斷者，言此斷惑已極，何以不名妙覺？良繇既有所斷，是乃見有惑在，我從斷之，故為等覺，名有上士。蓋等者，比擬之辭，未能為一，猶有上也。
第七、妙覺地者。究竟解脫，無上佛智，故言無所斷者，名無上士。此即三德不縱不橫，不並不別，究竟後心大涅槃也。一切大理、大誓願、大莊嚴、大智斷、大徧知、大道、大用、大權實、大利益、大無住，即是十觀成乘圓極，竟在於佛，過茶無字可說，盧舍那名淨滿，一切皆滿也。南獄師云：四十二字門，是佛密語，何必不表四十二位。諸學人執釋論無此解，多疑不用。但論本文千卷，什師九倍略之，何必無此解，深應冥會。何者？經云：初阿後茶，中間四十二字門，具諸字功德。華嚴云：從初一地，具足諸地功德。此義即同阿字門，諸法初不生故，此豈非圓教初住，初得無生忍。過茶無字可說，豈非妙覺，無上無過。廣乘品明一切法皆是摩訶衍竟，即說四十二字門。豈非圓菩薩，從初發心，得諸法實相，具一切法。至妙覺地，窮一切法底。此義與圓位，甚是分明。
妙次等者，言究竟於一切解脫，窮極於最上佛智，無惑可斷，天中天，聖中聖，無上士也。此即一心三德，縱之莫知其前後，橫之不辨其東西，並之忽見其非同，別之難析其為異。蓋究竟金剛後心，深入大涅槃海，至妙至玄，不可復加之極果也。
問：此圓妙覺，方名盡斷無明。云何教義別妙覺中，亦曰無明習盡？
答：彼習盡者，十二品無明習盡，非今教四十二品無明也。別教斷至十二，其斷已極，無復更斷。各就所極，皆稱盡也。
大理者，一念即空、假、中也。大誓者，發無作四弘誓也。大莊嚴者，寂照安心也。大智斷者，一心三觀，斷諸惑也。大徧知者，諸法通塞，無不達也。大道者，無作道品，一一調停，隨宜而入也。大用者，善修事助，以開圓理，驅魔障也。大權實者，知位次，不增上慢也。大利益者，遇境不動，䇿進五品，而入六根也。大無住者，不住十信相似之道也。繇此十觀，成就圓乘。至此則一切滿，更無虧少，故名舍那也。
千卷九略者，釋論卷有其千，今十存一。此四十二字配位之說，安知不在所略中耶？始阿字門表初住，終茶字門表妙覺。此明釋論與經合，故云與圓義甚自分明。廣乘品，釋論品名也。
問：天台論圓教，以十信為內凡，十住即為聖位。論別教，以十信為外凡，住、行、向為內凡，謂之三賢，至十地乃名聖位。而華嚴五十二位，正與別同，遂有以別議華嚴者。
夫清涼贊天台四教，曰理致圓備。而己所宗，則賢首小、始、終、頓、圓五教也。五教之終，正準四教之別。奈何繇終而頓而圓，地位遠隔，而反同於別乎？若以賢聖行布為別，則華嚴初發心時，便成正覺，住位也，何礙賢之不聖？凡夫心中，有如來安坐不動，凡聖尚融，何礙賢之不聖？大師止謂華嚴兼別，未嘗以兼別病華嚴之不圓也。別議華殿，失大師意矣。
次發趣品，明別教十地，後明三乘共十地。三教階位，其文現也。
此言論中復明別教所歷十地，三乘所共十地。即三教位，知圓獨勝，皆詳顯可證也。
問：四教分屬諸經，此經四教並陳，當是何教所屬？
答：此經名菩薩戒，不問偏圓淺深，一切菩薩所共學也。若單約，則文中座起次第而說，屬別教攝。若約五教，則文中受佛戒即入佛位，屬頓教攝。又一舍那化千百億，千百億即舍那本身，屬圓教攝。蓋別也頓也，而兼乎圓者也。判教者毋拘焉。
△二、出體二：初、明無作，二、明止行。
△初、明無作六：初、無無作，二、有無作，三、折諍論，四、明定道，五、論興廢、六、出三聚。
戒體者，不起而已，起即性，無作假色。經論互說，諍論有無。一云都無無作。色心假合，共成眾生。善惡本繇心起，不應別有頑善頑惡，皆是指心。誓不為惡，即名受戒。瓔珞經云：一切聖凡戒，盡以心為體。心無盡故，戒亦無盡。或言教為戒體，或云真諦為戒體，或言願為戒體，無別無作。大經·聖行觀析無常，阿闍世王觀析境界，但明色心，不道無作。五陰名教通大小乘，惟有一色四心。小乘引接小根，恐其輕慢因果，權言重惡，口能別生，一法無作牽報。善法須行，惡法須止，行一則有兩力，豈可不慎。方便假說，適會一時。直如論主一生成四果法，勝別有凡夫法，豈可依此便是實耶？若因中別有頑善共為佛因，佛地亦別有此善共為佛果。當知心為因果，更無別法。
而己之而，訓則，言此戒體，不起則已，起即是性。性起交成，所謂全性是修，全修是性，故有無作。而此無作，須假色法以為之表見也。所以者何？蓋戒雖非形礙之物，而止持作犯，亦屬色法故也。
以互諍無作有無，不得不辨。今先舉無無作者言也。頑善頑惡者，言戒即是心，更無頑然善惡，制為止行，而名曰戒也。權言重惡者，言經中止說色心，並無無作。小乘以惡口為戒者，為防輕慢而權言之耳。行一兩力者，言行善兼能止惡。此一時方便之說，非真實語。假如論主身證四果，自謂權法，差勝凡夫，安可依此言便為實耶？論主，或云指慈氏也。頑善佛因者，言頑善既可作佛因，亦可作佛果矣，明不然也。故曰心為因果，更無別法。安得離心，更有無作？
二云：大小乘經論，盡有無作，皆是實法。何者？心力巨大，能生種種諸法，能牽果報。小乘明此別有一善，能制定佛法，憑師受發，極至盡形，或依定、依道品別生，皆以心力勝用，有此感發。成論有無作品，云是非色非心聚。律師用義，亦依此說。若毗曇義，戒是色聚，無作是假色，亦言無教，非對眼色。
此明小乘有無作也。心力能生諸法、牽果報，非單恃一心也，如無無作，何云生諸法、牽果報耶？別有一善者，指無作。此無作戒力，能制定佛法，不廢壞也。此戒或憑師受發，或依定、道別生，皆因心力巨大，有此勝用，安得無無作也？成論以無作屬非色非心聚，則亦言有。古今律師，多同此說，明可信也。亦言無教者，此無作亦名無教也。非對眼色者，非與眼相對之色，明與常色不同。
大乘所明戒是色法。大論云：多少思是心數。云何言多少耶？觀論意，以戒是色。即問：此是數義，大乘云何而用數義？解云：若用非色非心，復同成實，還是小乘。今言數自家是數，色大乘色，何關數家？中論云：語言雖同，其心則異。今大乘明戒是色聚也。大乘情期極果，憑師一受，遠至菩提，隨定隨道，誓修諸善，誓度含識。亦以此心力大，別發戒善，為行者所緣，止息諸惡。優婆塞戒經云：譬如有面有鏡，則有像現。如是因作，便有無作。大論解戒度云：罪不罪不可得，具足尸羅，此是戒度正體。復云：云何名戒？以心生口言，從今受息身口惡法，是名為戒。既有能持所持，則別有法，即無作也。地持·戒品云：下輭心犯後四重，不失律儀。增上心犯，則失律儀。若不捨菩提願，不增上心犯，亦不失律儀。若都無無作，何得言失？梵網大本，即大乘教，下文云：若不見好相，雖佛菩薩前受，不名得戒。又云：若有七遮，雖發心欲受，不名得戒。若直以心為戒，發便是戒，何故言不得？大經云：非異色因果。又念戒中：雖無形色，而可護持，雖無觸對，善修方便，可令具足。又如刀劍、灰汁、脚足、橋梁。若即心為戒，何假言無形色、無觸對？故知別有無作，能持戒心，以為真戒。聖行與世王中，不道觀析無作，直舉色心者，是易觀者耳，亦不言無無作。小乘說四果，大乘開之是權法，勝說凡夫法，䟦摩明其非有。未有大乘經開無作是權。又即頑義作佛因，此自非妨。如無常善，亦作常善因，即其例也。
此明大乘有無作也。
戒是色法者，大論雖舉心數，意在色法，故言非色非心及數者，二俱未是。何以故？非色非心，仍屬小乘。數自屬數家。今是大乘，其所指自在色，何關數家？蓋大乘說戒是色法，不說戒是數法也。語同心異者，就使大乘說數，心異何妨，況今大乘自明戒是色聚耶？
面鏡者，喻因緣和合而有像生，像不以無因生。戒亦如是，必因作得，則有無作明矣。
大論先言：罪不罪不可得。似無無作。既而言：以心口受息惡法。則心口為能持，息惡法為所持，安得無無作也？
下輭、增上者，凡犯戒，所犯之罪為小，能犯之心為大。重心犯輕戒，罪重。輕心犯重戒，罪輕也。又捨戒不捨大願，破戒不破正見，斯人終得復還清淨也。
無觸對者，非如眼色、耳聲之類也。然人猶有視於無形，聽於無聲者。善修方便，豈不能令戒體具足？且如涅槃諸喻，刀劍能令斷物，灰汁繇之浣污，脚足賴以行趣，橋梁可使濟渡。世事亦資方便，戒體何獨不然，安得無無作也？聖行品、闍王品所以不說觀析無作者，是舉色心之易觀者言耳，非謂無無作也。
四果權法者，言大乘開四果為權，䟦摩故云非有。又焉有開無作是權之理乎？
頑善佛因者，言無常善可作常善因，則色法頑善而為佛因，亦何礙也？
然此二釋，舊所諍論。言無，於理極會，在文難愜。言有，於理難定，在文極便。既皆有文，何者當道理耶？然理非當非無當，當無當皆得。論理教義，若言無者，於理為當；若言有者，於教為當。理則為實，教則為權。在實雖無，教門則有。今之所用，有無作也。
此揀定諍論，斷其必有無作也。理者，超情離見。理無是故非當，理無非故非無當。當亦可，無當亦可，故云皆得也。理既如是，故單言理，則有無非所論。雙言理教，則言無合理，言有合教。理無為而教有迹也。實須假權以行，無必因有而顯。弘法利生，彰軌化物，焉得終無而已乎？故今所用者，有無作也，非無無作也。
問：既是無作，何更云有？若有無作，還同有作。
答：心雖無為，戒雖無像，而以無為心，受無像戒，豈得云無？然前云：如是因作，便有無作。則一作之後，任運止惡，任運持善，功德自然增長，無作而作，作實無作也。
次明道、定，皆以無作為體。定共，於定心中發無作，無復諸惡。道共者，見諦道中所發無作，與心上勝道俱，故言道共也。止觀師釋：未必見道所發無作是道共戒，祇取中道正觀心中發此無作，有防非止惡義，故云道共。大經云：一、心法戒，二、受世教戒。菩薩得心法戒，謂道共戒，得此戒者，終不為惡。不從師受，故稱為得，中道心中發得此戒也。受世教戒，謂白四羯磨，然後乃得。必假憑師，故稱為受。差別約示，故言世教也。定共、道共、通大小乘，大乘道、定，入攝善法戒。有師言：惟入禪定能發無作，欲界定不發無作，惟假空解能發無作。有言：但令證此定、道，隨能止伏麤品成就，便發無作。欲界定，念處前，皆能發戒也。
定共者，因入定故，此無作戒與心上禪寂俱時發也。道共者，因見道故，此無作戒與心上智慧俱時發也。
未必見道云者，言不必是見道所發無作，方名道共。但中道觀心，所發無作，便名道共也。蓋方習觀時，雖未見道，而注心在道，道斯在焉。正觀之中，離非離惡，即道共也。如習射者，雖未中的，注心在的，的斯在焉，亦猶是耳。然二共中，道共為勝，是故較量心法、世教，以道共屬心法也。
但令證此定、道者，承上有言上界定始發無作，欲界不能。有言得空解始發無作，未解不能。有言但證此定、道二共，能止伏麤品成就，便發無作。欲界定內，四念處前，有何阻礙，豈必上界定與空解而後發耶？
按經稱八念，初念三寶，第四念戒。解者曰：戒，謂律儀、定共、道共也，律淨身口，定遮煩惱，道破無明。如是，則戒兼定、慧，學一得三，戒之時亦大矣！
初菩薩律儀，方便求受，其體則興。若捨菩提願，若增上煩惱犯十重，其體則廢。若無此二緣，至佛乃廢。定、道兩戒，得定、得道為因。初念定、道，未與戒俱。具足前心為因，第二念心，方與戒俱，爾時是興。出定、出道，最後一念，爾時即廢。二言：入定、入道時，戒與心俱，是時名興。出定、出道時，戒與故心俱謝，是時名廢。俱稱心俱戒也。三言：一發之後，出入恒有，後入勝定、勝道，隨從勝受名，爾時恒興。退定、退道、三藏盡壽、菩薩至菩提，爾時即廢。攝善、攝生，與律儀同，隨受則興，二緣則廢也。
承上戒體無作，而有興廢，其事多種。求受則興，捨犯則廢，此律儀戒體興廢之大端也。若據道、定兩戒而論，得定、道後，戒俱名興；出定、道後，戒不俱名廢者，此以難興難廢論興廢也。入定、道，戒心即俱，名興；出定、道，戒心即謝，名廢者，此以易興易廢論興廢也。若夫一發之後，出入恒有，入定、道如是，出定、道亦如是，中間更無廢緣，必退定、道，及聲聞盡壽，菩薩成佛後廢者，此以常興鮮廢論興廢也。
又上且舉攝律儀戒，若攝善、攝生，興廢亦同此例，如前求受則興，捨犯二緣則廢也。
二因字者。上言定、道為戒因。下明所以為戒因者，以初念止是定、道，未與戒俱，今據初念，故曰因也。
次三聚戒體者。律儀者，法戒儀則，規矩行人，令入道也。又云：律者，埒也。如世馬埒，令馬調直。律亦如是，調直行人，不令作惡。大士誓心，不過止惡興善。若不動身口，即是止惡發戒，防動不動，即是律儀戒。若應動身口，即是興善。今發此戒，防其不動。攝善、攝生，即是應動涉事，故開為兩。取䇿勵眾善，依六度門，稱善法。起心兼物，依四弘門，稱攝眾生。即是為人故動，下化眾生，中修萬善，上歸佛果也。律儀多主內德，攝生外化，攝善兼於內外，故立三聚戒也。
承上論無作戒體，今正明三聚戒法。此中不動、應動，即止、行也。馬埒者，短坦圍馬曰埒，如戒律守護身心，令不放逸也。風俗通云：虞舜造律。律訓詮，訓法。谷響云：律者詮也，詮量輕重、犯不犯等，如世律法也。防動不動者，言防其動，使不動也。律儀主止惡，故云不動。若攝善、攝生，一則䇿勵眾善故應動，一則起心兼物故應動。夫兼物則下化，䇿善則中修，諸惡淨盡，豈不上歸佛果耶？攝善兼內外者，內以善修己，外以善導人也。
△二、明止行四：初、善惡，二、道定，三、小大，四、料簡。
次論止、行二善。如百論：息惡不作，名之為止。信受修習，名之為行。佛教雖多，止、行收盡。諸惡莫作，即是誡門。眾善奉行，即是勸門。無作義該善惡，善惡無作，義總止行。今先明善，善戒不起而已，起則伐惡，皆是止義；皆有進趣，皆是行義。逐其強弱，故有止、行差別者。逐興心止惡無作，是止善；興心修善無作，是行善。如造井橋梁，禮佛布施，是善無作。如造漁獵等網，是惡無作。
止惡行善，戒之大端。然而無作義兼善惡，善惡各有止、行。以善言之，善戒之體，不起則已，起即伐惡、趣善。此善中止、行二義。意例伐善、趣惡，為惡中止、行二義也。所以然者，善強惡弱，則行善止惡。惡強善弱，則止善行惡，其勢然也。故有止行善惡差別。止惡無作，修善無作，即善止行也。惡止行者，例上可知。橋梁、漁獵，舉一二以例其餘也。
道、定二無作，有行有止。道、定二戒，義判為止。道、定二心，義判為行。尋無作從因緣息。從止緣息，後生無作，是止善。從行緣息，後生無作，名為行善。又誡門是止善，勸門悉屬行善。又解：行惟是作，止惟無作。又云：止、行二善，皆有無作。
此言道、定，有止、行二義也。戒判止，戒能防制故。心判行，心能運用故。尋者究也，究此無作，何緣息後生也。止緣後生無作者，惡盡而不動之體見也。行緣後生無作者，善極而無為之道成也。行惟作，止惟無作者，別是一說，非無作本義。止、行皆有無作，重明上義為正也。
聲聞七眾戒，皆是律儀戒體，但止身口二惡。菩薩律儀，備防三業，復申之至佛。長短闊狹為異。無作義從緣，增上心發，下劣不發。無記心劣，不發無作。如欲界修道，惑有九品，前六品發無作，後三品不發。故云：斯陀含出無作表，阿那含出不善表，羅漢出無記表。
此言小大有止行二義也。聲聞身口，有止無行，極之惟證小果。菩薩三業，止、行雙備，申之乃至佛乘。是聲聞、菩薩戒，有長短闊狹之異也。
此之無作，增上心發者，以志願高勝，慧解精明故耳。下劣不發者，弱也。無記不發者，昏也。欲界思惑前六品發者，此屬上中惑，惑強，則斷惑之心猛，如精兵戰勍敵，必奏大功，故無作發。後三品屬下惑，惑微，則斷惑之心弱，如田單不能下狄邑，神堯子孫不能以天下取河北是也。
三果所出，或言陀含正斷後三品惑，已出無作之外。那含、羅漢，出益遠矣。據文勢，則無作之發，當在初果。或言陀含不發無作，後二果亦發，於文似通，於理未順。
善惡無作，對心為論，各有四句。善四句者：一、是戒非無作，息惡之心能止，故名戒也；二、是無作非戒，謂造井橋梁，隨事隨用無作等，不能止惡，非是戒也；三、是戒是無作，謂善律儀等；四、非戒非無作者，謂餘善心也。惡家四句：一、是戒非無作，謂息善之心；二、是無作非戒，謂殺盜等事，隨用無作也；三、是戒是無作，謂惡律儀等；四、非戒非無作，謂餘惡心也。惡戒二種：一、十六惡律儀；二、外道邪戒惡律儀。如大經，外道惡戒九十五種，各有戒法，或苦行為戒，持牛馬等，事火服風，常翹一脚，赴火投崖等，以此為戒，即是邪戒。運心長短，皆是惡戒也。
上明戒有無作，今以戒與無作，二相簡別，各即善惡而分四句。
善四句者，蓋以息惡不行為戒，作善無所希望為無作。故上二句，各專其一。第三句善律儀者，且息惡，且任運為善也。第四句餘散善心，既非專主息惡，又非無所希望之善也。
惡四句者，蓋以息善不行為戒，以作惡無所顧忌為無作。故上二句，亦各專其一。第三句惡律儀者，且息善，且任運為惡也。第四句餘散惡心，既非專主息善，又非無所顧忌之惡也。
十六惡律儀者：一、屠兒，二、魁劊，三、養豬羊，四、捕魚，五、獵師，六、網鳥，七、捕蛇，八、養雞狗，九、呪龍，十、作賊，十一、捕賊，十二、獄史，十三、婬女家，十四、酤酒家，十五、洗染家，十六、壓油家。此謂顯惡，人易見也。
九十五種外道邪戒者，或持牛馬，啖水草故。或持雞狗，甘食穢故。或事火，奉火為師，如迦葉事火龍故。或服風，吸外氣故。或翹脚，自謂精進故。或五熱炙身，坐薪燔體，自謂苦盡得樂故。或投崖，自謂捨穢軀得淨身故。乃至塗灰、臥棘、裸形等事，不可悉數。降而末代，或復水齋，自謂滌除五濁故。或復餓七，自謂空寂四大故。或復赤脚隆冬，囊髮盛夏，自謂寒暑不侵故。此謂隱惡，似善實惡，人所難見也。
上二惡戒，雖運心長短，稍有優劣，皆名惡戒。
△三、料簡三：初、須信心，二、無三障，三、人法緣。
信心者，依三藏門，略舉三種：一、信因果善惡，必有所招；二、信觀諦得道，我能觀諦，必得聖道；三、信有戒是觀諦入道初門。依方等戒，故宜備此三信，復加三種：一、信自他心識皆有佛性；二、信勤行勝善必能得果；三、信所得果常樂我淨。
招善，果在觀諦得道，觀諦得道在持戒，故當戒信心持也。又三種者：一、信心本是佛；二、信繇心是佛，故因必得果；三、信繇心是佛故，果必證佛。無此正信，戒不可得，故曰須信心也。
△二無三障，初、煩惱障；二、業障；三、報障。
眾生障礙，乃有三種。煩惱常有，故不說障。
不說為障者，蓋障而非障。以煩惱者，眾生常有故也。天常有雲霧，空界不動。海常有波濤，水性不動。人常有煩惱，覺體不動。是知煩惱雖障，其障輕微，故不說障，明煩惱障不障戒也。
業障乃有輕重，重業障戒，防因之義。謂七逆十重，現身有此，是則為障。前身非復可知，隔生事遠。七逆，一云懺滅非障。二云犯一，悔與不悔，悉皆是障。十重，一云前四性罪，事同七逆，悔與不悔悉障；後六，悔者非障，不悔則障。二云前四須悔，見相非障；後六不悔亦不障。三云十重不悔悉障，悔已悉非障。
防因者，重業障戒，因地不生，故須防也。隔生事遠者，出前身不知之繇。前身不知者，表現身乃成障也。殺、盜、婬、妄，法爾是戒，根本之罪，故曰性罪。不同下六，佛制乃成戒也。
或云悔非障，或云不悔亦非障，或云悔不悔俱障，或云不悔成障、悔已非障，語不同而各具一義。言障者，所以寒頑夫之膽，威折義也。言非障者，所以廣遷善之門，慈攝義也。統而論之，後義為正。
報障者。地獄、餓鬼二道，重苦自隔，從多例判，不說為因。非人、畜生，但能解語，皆得受戒。非人，是鬼、神、脩羅。龍是畜生。人中男、女、黃門、二根，天從六欲天，上至十八梵，皆說為因。四空處，既能聽法，亦應得戒，但業報虗妙，故略不說。非想倒執，脫若迴心慕善，亦能得戒。經說三塗、長壽天、邊地為難地，據不能修道義耳。薩婆多記云：龍等受八齋，止是得善，不得名齋。今依文準理，五戒既是菩薩戒根本，又不表定，佛法五戒、菩薩戒，許四道皆得。從八戒以上，至具足戒，既是出家表定威儀，惟人中、三天下能感，餘道悉非因也。大論龍即得八齋戒。
此明報障，惟地獄、餓鬼，見餘並非障也。四空虗妙，縱來受而莫知。非想雖沈，設迴心而亦得。經不許三塗、長壽等者，豈真不許哉？據彼不能修道而言耳。若能起修道心，何礙得戒？故彼經所說，非今經義也。
龍等不得名齋者，此薩婆多義，今非之，言：戒體不一，有表定者，有不表定者。表定者，拘軌儀，嚴禁拒，不泛授也。故諸佛常法，五戒、菩薩戒，兼容四道。八戒、比丘律，止許人中。今屬菩薩戒，云何龍不得戒？經稱有一金翅，入海取龍，而莫能得，龍受戒故，此其證也。又大論云：五百賈客航海採寶，將入摩竭魚王復中，惶怖號呼，稱：南無佛！是魚先世曾受佛戒，即自悔責，合口不吸，眾得免難。魚既念戒，云何龍不得戒？又海龍王經云：於是世尊脫身袈裟，告龍王言：以是袈裟，分與諸龍，值一縷者，金翅鳥王不能犯觸。龍分佛衣，終莫能盡。諸龍大悅，同聲說言：吾等今日，奉受禁戒，永護佛法。云何龍不得戒？引大論龍即得八齋戒，正破薩婆多義也。
△三、人法緣二：初、人緣，二、法緣。
△初、人緣三：初、諸佛，二、聖人，三、凡師。
諸佛有兩：一、真佛，如妙海王子從盧舍那佛受菩薩戒。二、像佛，金銅泥木等。千里內無師，許求得好相，自誓受也。舍利、髮、爪、鉢、杖、牙齒，皆起重敬，盡可為緣。而舍利真偽難知，或是小聖，敬重如佛，便可憑對。次大乘經卷也。三釋：一云不許。二、云與佛像差次為授。千里無師，許對佛像。千里無像，許對經卷。三云莫問有佛無佛，對大乘經卷，即得為緣。大乘經典所在，如佛塔無異也。
像代佛，經代像，為千里內無師者通權變也，不可恃此而忽師範。佛塔者，金剛經云：是經所在，即為有佛。佛塔，如佛在塔也。
聖人亦二：一、真聖，二、像聖。真者，謂十地等大士，對此為緣，故宜發戒。像聖者，謂金銅等作菩薩像。此經亦云：於佛菩薩前，自誓受戒。恐單菩薩像，則成遊漫。如凡夫發心是菩薩，作此人像，不能發戒。言佛菩薩者，是佛邊有菩薩。地持但言佛像，不道菩薩也。
此明佛得單對像受，菩薩不得，須佛像、菩薩像雙在始得。所以者何？佛為主，菩薩為伴。主得兼伴，伴不得兼主故。如世君臣，亦復如是。千里無師，欲對像受，慎毋苟簡。
△三、凡師二：初、論人，二、論德。
凡師者，有內凡、外凡，並以真人為緣，不許形像，經中稱為智者。人數多少，地持、瓔珞，並只一師。梵網受法，亦只一師。下制戒中，道和尚、闍黎，故成七逆。亦不見請和尚法。有言和尚者，請諸佛為和尚。文又云：二師應問言：汝有七遮罪否？似非指佛。雖有現前智者，猶應共在佛像前、若經卷前，助為發起，爾時智者在佛像前。若有智者，無經像，不應得戒。具十八物中制，佛像、經典，恒應相隨故也。
以真人不以形像者。聖具天眼、他心，乃可像授。凡非聖比，效則慢法，故不許也。
成七逆者，第四十戒中，兼二師共成七逆也。
二師問言者，舉能問，證真人也。此經前文中說一師，後制戒中說二師，故二義皆得也。
雖有智者，猶應在佛前。言有真人為緣，亦不可自尊，必在佛前也。謂在佛前，則佛在上，師從傍為眾授戒耳。若背佛高座而坐，是不主佛，而僧獨尊矣。夫僧為佛傳戒，而可以背佛。臣為君宣勅，亦可以昔君乎？金口良謨，疏主明訓，不可忽也。若講演經論，自宜建立法堂。如無法堂，而借坐佛殿，但勿高座過佛，切宜戒之。
次論德業。梵網經中，言為師必是出家菩薩，具足五德：一、持戒，二、十臘，三、解律藏，四、通禪思，五、慧藏窮玄。什師所傳，融師筆授，流傳至今，此其正說。次地持云：必須戒德嚴明，善解三藏，堪能發彼敬心，方可從受。不爾得罪也。
持戒者，既受之後，服之在膺，履之在躬，如執至寶而臨深淵，如秉明燭而入大闇，是謂持也。
十臘者，受戒以來，十歷寒暑。今云僧臘幾許，正指戒臘，非生年也。
解律藏者，律有大有小，有性有遮，有道有定，有世間有出世間，有解脫有別解脫，有止作持犯，有僧俗男女，乃至有三有五，有八有十，至三千八萬。其藏廣大，不可窮盡，無不通曉也。
禪思者，梵語禪那，此云思惟修，即靜慮也。而云通者，則是不但周知戒相，實能繇戒攝心，虗寂內凝，靈明返照，善曉出入，巧達沈浮，止觀安心，離諸昏散也。
慧藏者，慧含萬法，喻如庫藏。有少慧者，不名窮玄。今則若心若境，若理若事，若凡若聖，若顯若幽，無不探其本原，究其極則，洞燭其細微曲折，貫徹其本末始終，故云慧藏窮玄也。
此五德者，貴乎兼備。或戒具而臘卑，或臘高而解寡，或解通經法而定力荒蕪，或見落枯禪而慧心不朗，皆非全德也。
什傳，融受，賢聖流通，胡可勿信？今此經者，是其正說，無謬偽也。
地持所明，文似缺略，然可以戒該臘，以慧該定。亦或末世五德難全，有戒無臘，德亦可師，猶勝徒老無知，不能誨人也。有慧無定，解亦可師，猶勝枯定啞羊，不能說法也。
不爾得罪者，傳揚戒法，厥任匪輕。無知罔行，獲罪非小。授者、受者，均不免焉。慎之重之。
△二、法緣七：初、總論，二、梵網，三、地持，四、高昌，五、瓔珞六、新撰，七、制旨。
道俗共用，方法不同，略出六種：一、梵網本，二、地持本，三、高昌本，四、瓔珞本，五、新撰本、六制旨本。優婆塞戒經，偏受在家。普賢觀受戒法，多似高位人自誓受法。今不具列。
優婆塞戒，及普賢觀，俱有受戒法。所以不列者，以其偏於在家，非道俗共用故也。
梵網受法，是盧那佛為妙海王子受戒法。釋迦從舍那所授誦，次傳與逸多菩薩。如是二十餘菩薩，次第相付。什師傳來，出律藏品。先受三歸云：我某甲從今身至佛身，於其中間，歸依常住佛，歸依常住法，歸依常住僧。次三結已，次悔十不善業，次讚歎受約勅諦聽。直說十重相，問：能持否？然後結撮、讚歎、發願。餘所未解，問戒師，便散。後文言：欲受戒者，應香火請一師至佛前受。師應問能忍十事否，割肉喂鷹、投身餓虎等。恐性地以上，方能此制。亦云：千里內無師，許佛像前自誓受，三歸、懺悔、說十重，如前無異，出口為別耳。
妙海先受，迦文次傳，又次傳彌勒，又次傳二十菩薩，其來久矣。
喂鷹、飼虎，皆世尊為菩薩時所修苦行。而言等者，等取剜肉燃燈，敲髓濟病，破脊而全逐鹿，碎形而飯饑民，以至捨國城妻子，一切苦行也。然此須性地以上，已得無生慧解善巧，方堪忍此，非初心凡夫所及。師雖問此十事，蓋是發起其心，使生勝慕，非強其必爾也。
出口為異者，明自誓受，亦無異辭，但出師口及出己口為不同耳。
地持經相傳是彌勒說。原本是燈明佛說，蓮華菩薩受持，次第三十餘菩薩傳化。後有伊波勒菩薩，應跡託化，傳來此土。然地持是曇無讖所譯，疑讖即是伊波勒。第四戒品出受戒法：若菩薩發無上菩提願已，於同法菩薩已發願者，有智、有力、善義、能誦、能持，於此人所，先禮足已，作是言：我某甲從大德乞受菩薩戒，大德於我不憚勞苦，哀憫聽許。次起禮十方諸佛。更請師云：惟願大德，授我某甲菩薩戒。次生念：不久當得無盡無量大功德聚。師應問言：汝是菩薩否？已發菩提願未？問竟，應言：法弟聽，汝欲於我受一切菩薩戒，謂律儀戒、攝善法戒、饒益有情戒。此戒是過去、未來、現在一切菩薩所住戒，過去一切菩薩已學，未來一切菩薩當學，現在一切菩薩今學。汝能受否？答：能。師應起，自禮佛竟，作是言：某甲菩薩，於我某甲菩薩前，三說受菩薩戒，我為作證。一切十方無量諸佛，第一無上大師，於一切眾生，一切諸法，現前現學者，證知某甲菩薩，於我某甲菩薩前，三說受菩薩戒。然後結撮讚歎，便散席。依經本受法如此。
燈明可喻舍那，蓮華猶彼妙海。波勒，迦文之侶。無讖，羅什之流。今古聯輝，後先繼美，真萬世模楷也。中載五事，有智則窮玄，有力則住定，善義則解律，能誦則臘久，能持則有戒，亦前五德意也。
△四、高昌本二：初、受法儀文，二、題名所以。
△初、受法儀文。
高昌本，或題暢法師本，原宗出地持，而作法小廣。先請師云：族姓大德，我某甲今從大德乞受菩薩戒，惟願大德忍許聽受，憐愍故。次乞戒云：族姓大德，今正是時，願時與我受菩薩戒。次問遮法，凡十問。師應起為白諸佛，唱言：一切諸佛，及大地諸菩薩僧聽，此某甲菩薩，欲從諸佛菩薩僧，乞受菩薩戒。此某甲已是真實菩薩，已發菩提願，能生深信，已能捨一切所有，不惜身命。惟願諸佛菩薩僧憐愍故，施與某甲菩薩戒。次問受戒者言：汝某甲聽，一切諸佛菩薩僧受菩薩戒，律儀戒、攝善法戒、攝眾生戒，是過去、未來、現在一切菩薩所住戒。如過去菩薩已學，未來菩薩當學，現在菩薩今學，汝如是學。汝能持否？答：能。次白竟，唱言：此某甲菩薩，於一切佛菩薩前，從我某甲菩薩邊，已第二、第三說受菩薩戒竟，我某甲菩薩為作證人。此受戒菩薩，名某甲。復白：十方無量諸佛第一勝師，及柔和者，一切眾生輭覺者。此某甲菩薩，於某甲菩薩前，已三說受一切菩薩律儀戒竟。次說十重相竟，結撮讚歎便散。
曰第一勝師矣，次曰柔輭者何？夫剛柔妙合，慈威並運，斯中道也。何取於柔輭？譬諸金鑛，銷鎔既極，則體自湻和。夾雜未融，則性猶麤梗。必精金乃能利物，非至德何以度生。輭而名覺，則輭亦善矣，焉可忽諸？上勝師指佛，下柔輭指僧。
自齊宋以來，多用此法。所以題作高昌本者，尋地持是曇無讖於河西所譯，有沙門道進，求讖授菩薩戒，讖不許，且令悔過。七日七夜竟，詣讖求授，讖大怒，不許。進自念：正是我障業未消耳。復更竭誠禮懺，首尾三年，進夢見釋迦文佛，授己戒法。明日詣讖，欲說所夢，未至數十步，讖驚起，唱：善哉！已感戒矣，我當為汝作證。次第於佛像前更說戒相。時有道朗法師，是河西高足，當進感戒之時，朗亦通夢，乃自卑戒臘，求為法弟。於是從進受者，千有餘人。河西王沮渠蒙遜子景環，後移據高昌，既奉進為師，進亦隨往。值高昌荒餓，進生割己身，以救饑者，因此捨命。進弟子僧遵，姓趙，高昌人，傳師戒法。復有比丘曇景，亦傳此法。宗出彼郡，故名高昌本。又元嘉末，有玄暢法師，從魏國度在荊囑之門，宣授菩薩戒法，大略相似，不無小異，故別有暢法師本。此出曇無讖，而小廣地持。恐讖誓願，發起人情，有此重復也。
夢中感戒，非進之精誠莫致，非讖之神明莫識也。
有宋高僧傳十四卷云：釋真表者，苦到懺悔，志求戒法，誓願彌勒親授。夜倍日功，心心無間。經七晝夜，見地藏菩薩，手搖金錫，為作戒前䇿發。加復勇猛，二七日滿，有大鬼推表巖下，魔相百出。至三七日，感兜率天主，儀衛陸離，來遶石壇。慈氏徐至，垂手摩頂曰：善哉大丈夫，求戒如是！蘇迷盧可手攘而却，爾心終不退也。乃為授法，躬付三衣、瓦鉢，賜名真表，尋發天眼焉。
又寄歸內法傳云：尼慧木者，母老無齒，嚼餔飴母。為口不淨，不敢受戒。悲號日夜，懺悔乞戒。忽見戒壇與天，皆黃金色。舉頭仰視，南見一人，衣亦金色，語木云：我已授汝戒。
按此二事，與進相類，皆精誠之極，故能感戒，非偶然之故也。今人一呵而退，掉頭長往矣，何以堪此？捨身求偈，斷臂安心。遐思古風，曷勝痛淚！得與戒者，可弗重歟？
言河西高足者，朗亦讖弟子。猶目連、身子等，稱世尊神足。又顏、曾等，稱孔門高弟，是也。沮渠蒙遜，河西王名。言景環者，經譯河西，而本號高昌，以環移據高昌，奉進彼地故也。言玄暢者，暢自有別本，今本是讖師所出故也。荊囑無出，或地名也。言小廣地持者，仍地持之舊本，而稍廣其文也。
瓔珞經受菩薩戒法：前禮三世三寶。次受四不壞信，歸依佛、歸依法、歸依僧、歸依戒。次懺悔十惡五逆等。次說十重戒，犯者失四十二賢聖法。問：能持否？答：能。然後結撮三歸，重騰前十重戒，讚歎發願。言受菩薩戒者，超度四魔，越三界苦，生生不失，常隨行人，乃至成佛。若不受戒，不名有識，畜生無異，常離三寶海，非菩薩，是邪見外道，不近人情。勸化人受戒，功德勝造八萬四千寶塔。有戒犯者，勝無戒不犯。若真佛菩薩前受者，名上品戒。若佛滅後，千里內無法師，從佛菩薩像前自誓受者，名下品戒。
四魔者，欲魔、身魔、死魔、天魔也。繇依此戒，永斷於欲，無欲則無身，無身則無死。無三者，則波旬不得便。云超四魔也。
越三界者，或疑戒善只合生天，焉能遽越三界？前云菩薩大戒，兼定兼慧，學一得三，斷煩惱，破無明，何慮三界而不能越。
言生生不失者，大戒持心，宿因不昧，常隨清淨行人，修至佛地也。故知諸修行人，儻今生不蒙解脫，當來之世，生死海中，護持出家正因，培植菩提聖果，端於戒賴焉。戒可輕乎哉？
言不名有識，而畜生有識，乃云畜生不異者，正以不受佛戒，頑冥不靈，如畜生雖有識而無識也。
犯戒勝無犯者。昔繇有受，今乃有犯。繇知犯戒，則有愧心。暫時聖教薰心，終成作佛種子。夫受戒豈小因緣耶？優婆塞戒經云：阿那邠底長者子，雖為五百金錢受戒，亦得無量功德。況自至心為解脫者？有戒犯，勝無戒不犯，不為過語矣。雖然，此抑揚其辭，極言戒之當受云爾。恃此故犯，猶誇勝人，無羞無慚，為天下笑。則醍醐毒藥，實惟自害，佛何尤哉！
新撰本者，是近代諸師所集，凡十八科：第一、師初入道場禮佛，在佛邊就座坐。第二、弟子入道場禮佛，胡跪。第三、師持三寶。第四、令起心念三寶，如在目前。第五、懺悔十不善業。第六、請諸聖作師。第七、請現前師。第八、師讚歎弟子能發勝心。第九、正乞是戒。第十、教發菩薩心。第十一、問遮法。第十二、想念得戒。第十三、發戒時立誓。第十四、受菩薩三歸。第十五、師起唱羯磨。第十六、結竟。第十七、師還坐勸學。第十八、說十重相，結撮讚歎，作禮便去。
在佛邊就座，不背佛明矣。
制旨受戒，備有在家、出家方法，廣不列也。
制旨者，制勅之旨，國王所立儀法，使四眾咸得受戒，如今之萬善戒壇是也。故知國家本有大恩，僧徒自宜報德。而或故違聖訓，肆作非儀，穢德彰聞，善事沮革，一惡而污連同類，積愆而禍及法門，是乃國不負僧，僧自負國，可悲也夫！
問：前云五重玄義，此經不說，亦無妨礙。無礙云何？答：此意有三：一者、義例昭然故；二者、他宗融會故，三者本自絕言故。
云義例昭然者。若依名、體、宗、用、教相，則此乃兼人法喻為名，實相心地為體，執持心戒為宗，滅惡生善為用，最初乳味為教相。其義彰顯，不言自見，故今不說亦無礙也。
云他宗融會者。據賢首般若五門，謂教起、藏攝、宗趣、釋題、解文也。教起者有十：一、傳揚諸佛授受常法故，二、標示眾生入道根本故，三、發明心地出生大戒故，四、略開菩薩廣大行願故，五、廣顯戒門普納含靈故，六、護持菩薩必不退墮故，七、激勵小乘令學大乘故，八、直指凡夫信己是佛故，九、預扶末法作大導師故，十、流通聖戒展轉無盡故。藏攝者，三藏之中，毗尼藏攝。二藏之中，菩薩藏攝。權實教中，實教所攝。宗趣者，總則心地大戒止惡行善為宗，別則毗尼教相為宗，令悟心地妙義為趣，教義對也；又以心地真境為宗，令以智慧善持為趣，境智對也；又以善持心戒正因為宗，克成佛果為趣，因果對也。釋題，則菩薩戒者，所詮之義，經者，能詮之教，教義對也；戒為法，梵網等為喻，法喻對也；心戒為體，止惡行善為用，體用對也。以融今疏，則宗趣之中，具體、宗、用，宗兼體，趣兼用也。名相隨宗，自不待論。解文，則隨文銷釋，各就彼經而已。是知二宗，名殊旨一，兩可通用，故今不說亦無礙也。
云本自絕言者，實相中道逈出有無，法界一真，泯然絕待，展之則萬有不窮，五奚能盡？卷之則一亦不立，又何五焉？心不可思，言不可議，故今不說，亦無礙也。達本源之一致，略枝末之殊科，倏起諍端，俱成戲論而已。
△二、正解經文三：初、重釋題，二、標譯人，三、解經義。
此經題名梵網。上卷文言：佛觀大梵天王因陀羅網，千重文綵，不相障閡，為說無量世界，猶如網目，一一世界，各各不同。諸佛教門，亦復如是，莊嚴梵身，無所障閡。從譬立名，總喻一部所證，參差不同，如梵王網也。品名菩薩心地者，亦是譬名。品內所明大士要用，如人身之有心，能總萬事，能生勝果，為大士所依，義言如地也。
重釋者何？前中大部別本之意居多，梵網心地之意未悉，故重釋也。
梵網者，以喻得名。因陀羅者，此云天帝，又云天赤珠。今兼用之，言大梵天王赤珠羅網，紅光互射，寶色交輝，文彩千重，不相障閡也。引此以明十方世界，安立無量，亦復如是。十方諸佛教門，施設無量，亦復如是。十方諸菩薩，依教修證，參差無量，亦復如是。莊嚴梵身者，諸佛本源清淨心體，名曰梵身。列之為無量世界，開之為無量教門，化導之為無量修證。所以莊嚴此身，猶梵王之以珠網為華飾也。
心地者，亦喻。言人身百骸並集，必有主宰之心。菩薩眾德交修，必有要妙之用。要用者，即本源心體戒也。萬事因之統總，猶地之承載一切也。勝果因之發生，猶地之長養一切也。經名梵網，品名心地者，以此。
姚秦三藏法師鳩摩羅什譯。
姚秦與陳隋異，上姓下國，別符秦也。
△三、解經義二：初、一經首序，二、三分列科。自爾時盧舍那佛，至本源自性清淨，此長行一段經文，原本無科。一本有科，以經後載澤山咸法師數，人遂疑咸師所科。今就其科，稍為更定。所以然者，諸經入文，即屬序、正、流通。此經疏主判偈文方為序分，則首列長行，無可安頓。或疏本原無，或傳寫脫失，未可知也。而詳上下文義，似長行是序，偈乃重宣耳。茲不改天台舊文，但并以長行作序，兩無妨礙，理或通焉。至於疏之或缺或略者，仍為補釋。補釋經文，則發經之未疏。補釋疏文，則發疏之未鈔。故名發隱。隱者含而未露，特為發揮而已，非敢曰有所加也。
△初、一經首序二：初、總陳廣略，二、別明真化。
△初、總陳廣略二：初、正明，二、顯證。
爾時盧舍那佛為此大眾略開百千恒河沙不可說法門中，心地如手頭許。
盧舍那者，寶梁經翻為淨滿，以諸患都盡，故稱為淨，眾德悉圓名為滿也。
諸患盡則無妄不消，止惡果也。眾德圓則無美不集，行善果也。此大眾者，指千華上佛也。恒沙無盡，毛頭至微。於無窮盡之法門，開一絲毫之心地，廣中舉略，似拈撮土於泰山，用一滴於滄海。以少況多，極言法門之廣大也。
是過去一切佛已說，未來佛當說，現在佛今說。三世菩薩已學、當學、今學。
承上，今所說法雖云少分，實三世如來所同說，三世菩薩所同學也。萬聖傳無異辭，千賢受無二法，可勿遵歟？
△二、別明真化二：初、明真佛垂勅，二、明化佛傳通。
△初、明真佛垂勅二：初、舉自修證，二、令轉誨人。
我已百劫修行是心地，號吾為盧舍那。
先表此心地法門，乃自己已試之成法，明可信也。
△二、令轉誨人二：初、略標，二、廣述。
汝諸佛轉我所說，與一切眾生開心地道。
轉者，傳佛語而及眾生，上承而下布之謂也。開心地道者，本來心地，平直虗通。無始妄情，壅塞滯礙。制之以戒，則壅去礙除，蕩然平直，而廓爾虗通矣。植立眾德，荷負眾生，皆繇是起，喻如地也。此一經之要旨也。
問。攝心為戒云何名開。
答。小乘之戒僅收攝而自守。大乘之戒兼開通而利生故攝之義狹開之義廣也。
爾時蓮華臺藏世界，赫赫天光獅子座上，盧舍那佛放光，光告千華上佛：持我心地法門品而去，復轉為千百億釋迦，及一切眾生，次第說我上心地法門品。汝等受持讀誦，一心而行。
釋迦牟尼者。瑞應經譯為能儒，亦云能仁，又能忍，亦直林。牟尼者，身口意。或云度沃焦，此是異說。華嚴·名號品或名盧舍，或名釋迦。今明不一不異，機緣宜開耳。
蓮華臺藏者，華藏世界也。光告者，華嚴雲臺等皆說法也。千百億者，西域億有四種，十萬、百萬、千萬、萬萬。今千百億，謂千華上百億，取千萬為億，稱大千之數也。轉為連下句，言兼為諸佛、眾生也。
儒者和柔，仁者慈慧，忍者容耐。直林者，住直樹林，以林為姓，又林者生長也。皆釋迦義。身口意者，三業寂靜也，是牟尼義。度沃焦者，焦石乾眾水而不溢，喻凡夫渴五欲而無厭。今能度之，兼釋迦牟尼義也。
約華嚴，則舍那即是釋迦。分勝劣故非一，融本迹故非異。今乃逐機隨緣，在化度門，理應開耳。
△二、明化佛傳通二：初、總舉諸界多佛，二、別顯此界一佛。
△初、總舉諸界多佛二：初、惟明一界，二、辨說餘類。
△初、惟明一界三：初、受法將辭，二、旋皈本界，三、遵勅利生。
爾時千華上佛、千百億釋迦，從蓮華臺藏世界赫赫獅子座起，各各辭退，舉身放不可思議光，光皆化無量佛，一時以無量青、黃、赤、白華，供養盧舍那佛，受持上說心地法門品竟。
千佛化為千百億，千百億復化無量，表心地戒法出生無窮盡也。身放光，光化佛者，表法身具無量智慧，所化之佛皆佛慧也。以無量妙華供佛者，表無量妙法從舍那心地中出，今還以妙華供本佛，表還以妙法嚴本性也。
各各從此蓮華臺藏世界而沒，沒已，入體性虗空華光三昧，還本源世界閻浮提菩提樹下。
體性三昧者，體性繇來本空，華光任運自現，如太虗遼闊，雲霰日月，走飛草木，萬類紛紜，起滅隱顯，並行不悖。故佛於此定，或入或出，隨心自在也。
△三、遵勅利生二：初、出三昧，二、說法門。
從體性虗空華光三昧出。
承上入，今言出也。
出已，方坐金剛千光王座，及妙光堂，說十世界海。復從座起，至帝釋宮，說十住。復從座起，至𦦨天中，說十行。復從座起，至第四天，說十迴向。復從座起，至化樂天，說十禪定。復從座起，至他化天，說十地。復至一禪中，說十金剛。復至二禪中，說十忍。復至三禪中，說十願。復至四禪中摩醯首羅天王宮，說我本源蓮華臺藏世界盧舍那佛所說心地法門品。
釋迦在第四禪摩醯首羅宮，說此心地品。尋文始末，有千釋迦，與千百億釋迦，各接有緣，皆至舍那所，受菩薩戒藏。然後各坐道場，示成正覺，覆述說法。凡有十處：一在妙光堂說十世界海，二在帝釋宮說十住，三在夜摩宮說十行，四在兜率陀天說十迴向，五在化樂天說十禪定，六在他化天說十地，七在初禪說十金剛，八在二禪說十忍，九在三禪說十願，十在四禪說心地品。第十會，總更說前三十心、十地，皆約無相義為解。
此明釋迦千百億身，皆先於舍那前受戒，乃於十處說法。而此心地法門在最後說者，表萬法至心而極也。皆約無相者，上來歷陳名相，恐人執相昧心，故明相本自空因緣故有，即相無相也。
其餘千百億釋迦，亦復如是，無二無別。如賢劫品中說。
一百億世界佛，如是覆述說法。推而例之，千百億皆然也。賢劫品見大本，後倣此。
△二、別顯此界一佛四：初、天上降魔，二、人間利物，三、普勸受持，四、重說標結。
爾時釋迦牟尼佛，從初現蓮華臺藏世界，東方來入天王宮中，說魔受化經已。
前所說法，徧指諸世界之一佛。今所說法，專指此世界之一佛。故語似重復，而實不濫。東方者，言此界當華藏中東也。
問：魔受化經，與梵網同在天宮說，何一傳一泯？
答：魔是一期嬈亂，受化即休。戒乃千佛流通，傳應無盡。一傳一泯，無足異也。
△二、人間利物三：初、下生成道，二、傳法利生，三、生所獲益。
下生南閻浮提，迦夷羅國。母名摩耶，父字白淨。吾名悉達，七歲出家，三十成道，號吾為釋迦牟尼佛。
此敘釋迦下生之世界國邑，父母姓氏，出家修道，成佛度生之大略也。
下生者，佛本行集經云：護明菩薩住兜率天，滿四千歲，為彼諸天顯示法相。又以天眼觀察下界，見其造業，受苦逼惱。為欲拔濟安樂，教化眾生，下生人間，出家成道。故下生也。
閻浮提，此云勝金。河出金沙，樹流金汁，南天下也。四天下中，惟此有三事勝，故佛出南洲也。
迦夷羅，此云黃髮。昔有黃色仙人，於此修道。大千世界，此為最中，故佛於南洲生迦夷也。
摩耶，此云大幻，以大幻術母諸佛也。白淨，梵語閱頭檀也。悉達，此云頓吉，亦云一切義成，生而吉祥，萬善畢具也。
七歲、三十，義極難辨。夫十九離宮，六年苦行。娶妃在室，生子羅云。今古共傳，經律具載。茲曰七歲出家，則童幻未應納配。三十成道，則苦行過歷多年。按普集經，亦說三十成道。或謂苦行之後，尚有五年遊歷，正合三十。而因果經稱牧女獻糜，莊嚴經載諸天奉浴，皆即在六年之後，未見有遊歷之文。且本行云八歲而學書論，普曜云長大而觀耕犁，則知七歲出家，尤為不順也。又未曾有因緣經云：佛遣目連，度羅睺羅。耶輸答曰：如來為太子時，取我為妻。未滿九年，逃入山澤。六年成佛，今復來求我子出家，抑何酷也？則十九出家亦復不合。不止是耳，只如生時，亦復多說。有云夏桀時者，有云商末時者，有云周昭王、穆王、平王、桓王、惠王等者。即如宣律師之問天人，終亦遷就不定。劉德威之咨琳老，只得誕滅二時。
夫以大藏經譜，文各稍殊。而疏主於斯，又無明釋。或謂大聖示現，何有常規，現相差殊，無足疑者。不知既已現同凡身，烏容變幻不一？大千界內，同日出家。百億國中，一時成佛。曾少異耶？當知此文，或傳寫之訛耳。
問：若云訛者，則昔賢何以因仍，天台曾不改定？
答：古人慎重闕疑，不敢輕舉。使人人恣意筆削，不出百年，古聖經律，全脫舊模矣。五十學易，不敢更文，而微意陳諸解註。八十雜華，不敢增數，而普賢號曰別行者，此也。
然則竟誰從乎？約事，則十九、六年，於事為近，吾從眾。約見，則機不一，見佛出家成道亦不一，吾從機。
△二、傳法利生二：初、應機垂化，二、大願重來。
△初、應機垂化二：初、橫指處會，二、豎明往復。
於寂滅道場，坐金剛華光王座。乃至摩醯首羅天王宮，其中次第十住處所說。時佛觀諸大梵天王網羅幢，因為說無量世界猶如網孔，一一世界，各各不同，別異無量。佛教門亦復如是。
釋迦從初蓮華藏世界，入天宮，下閻浮提成道，號釋迦。始於道場說法，乃至十處。
此明次第周徧說法教化，一佛與前多佛同也。十住，非十住法，乃所住十處也。觀諸梵網者，正經所繇名。觀梵網萬目重重，各異無量，因知佛世界亦如是各異無量也，因知佛教化亦如是各異無量也。千百億國，有千百億釋迦，宣揚佛化。故名梵網也。
吾今來此世界八千返，為此娑婆世界，坐金剛華光王座。乃至摩醯首羅天王宮，為是中一切大眾，略開心地法門竟。
金剛座者，三世諸佛坐斯成道，無少變壞，即實相心地也。為此者，乃為此界眾生，坐道場，成正覺，弘法化也，此是總說一代時教。摩醯宮中，為是中大眾，則正說此心地戒也。
嗟惟世尊之為眾生也，悲願弘深，度化無盡。追思返此，歷數八千。且人臣覲君咫尺，尚有常期。明主巡狩國中，猶稽年載。今乃經世界之無量，勞往返於萬迴，不為自求，憫我等故。云何我等覩此大恩，恬不知報。良可嗟夫！
復從天王宮，下至閻浮提菩提樹下，為此地上一切眾生，凡夫癡暗之人，說我本盧舍那佛心地中，初發心中常所誦一戒，光明金剛寶戒，是一切佛本源，一切菩薩本源，佛性種子。一切眾生，皆有佛性。一切意、識、色、心，是情是心，皆入佛性戒中。
復從天宮下至菩提樹下，為此眾生說盧舍那初發心所誦戒，即是十重、四十八輕。華嚴所說，文來未盡，只有七處八會，多道不起本座，不道在化樂天說法。而此經多道座起復至餘處。在化樂天說十禪定。又諸地多不相應，前後席或復同異。良繇聖迹難思，隨機異說耳。於三教中，即是頓教，明佛性常住一乘妙旨，所被之人惟為大士，不為二乘。華嚴云：二乘在座，不知不覺。以大士階位，非二乘所行。制戒輕重，非小乘所學。大小乘戒，制法不同。菩薩一時頓制五十八事。聲聞待犯，隨犯隨結。理論關機宜。事論凡有三義：一、大士深信，頓聞不逆。聲聞淺信，頓聞則不受。二、大士不恒侍左右，無有隨事隨白，故一時頓制。聲聞恒得隨侍，可有小欲白佛，故待犯方制。三、梵網所制，起盧舍那為妙海王子受菩薩戒，爾時諸大士法，須說此五十八種，故一時頓制也。
初發心者，三世諸佛皆先受菩薩戒為初因也。一戒猶言此戒，又此戒是最上第一戒也，故疏云即是十重等。光明金剛寶戒者，讚此一戒，破黑暗如光明，碎煩惱如金剛，具足法財功德如寶也。如來果海，此戒為本源也。菩薩因地，亦此戒為本源也。佛性種子者，言此戒是佛性德戒，而佛性乃眾生悉具，則此戒不獨如來、菩薩本源，亦一切眾生從菩薩因至如來果之木源也。
意、識、色、心，而等之以一切，蓋言不論是情是心，皆入佛性戒中，正明眾生皆有佛性也。佛性云戒者，此戒為佛性種子故也。
華嚴不動而徧周，此經起座而次歷。地不相應者，如化樂不說。前後異席者，如定地參差。莫因小殊，輙生疑議。當知圓融行布，妙用隨宜。時實時權，神機罔測，信受而已。
三教中頓者，此戒惟明佛性，專顯一乘。依此戒修超越小果。所謂眾生受佛戒，即入諸佛位，故名頓也。言三教者。光統三教，曰漸、頓、圓。南中三教，曰漸、頓、不定。然天台自有化儀四教。今言三者，名同南中，而義異也。
理論、事論者。據理本無分別，自關本人具大機宜耳。據事則多種差別，故有三義也：一、信有深淺故，二、隨有久暫故，三、受法本然故。小欲白佛者，小事欲白佛即得，以常隨故也。起盧舍那者，此戒起舍那授妙海。而菩薩戒法五十八篇，一時頓說。古制應爾，不可變也。
問：座起不起雖殊，皆明釋迦應身說法。但華嚴言釋迦以境本定身，現起舍那。此經言舍那說，釋迦受，則先有舍那，後授釋迦，舍那又非釋迦現起者矣。二說差異，云何會通？
答：釋迦證清淨法身，及報、應身。而法身無形，報身有象。故現起舍那，說此戒法。復以應身，流布無盡。是知據迹，則華嚴乃釋迦現起舍那，梵網又舍那授法釋迦。原本，則釋迦、舍那雖交相現授，而法身則本自常定，未嘗動也。要之佛證三身，非三非一，常一常三，可後可先。誰先誰後，不可思議者也，何言其異。
當當常有因故，當當常住法身。
承上，佛為眾生說此戒法，當有何益？當常有因，當常住法身也。蓋此戒既佛性種子，故受之者，當永為成佛正因，不墮邪因也。當永住於清淨法身，不為色身諸欲所染也。重言當者，決當獲如是大益也。
如是十波羅提木叉，出於世界，是法戒，是三世一切眾生頂戴受持。
專言十重，舉重以攝輕也。出於世界者，世所難值，而今出焉，宜生慶幸，母空過也。法戒者，此戒既佛性種子，是乃眾生法則之戒，故當頂戴受持。頂戴，尊之至也。受持，執之固也。
吾今當為此大眾，重說無盡藏戒品，是一切眾生戒，本源自性清淨。
梵網大本，一百一十二卷，六十一品。惟第十菩薩心地品，什師誦出。上下兩卷，上序菩薩階位，下明菩薩戒法。從大本出，序及流通皆缺，即別部外，稱菩薩戒經。
重說者，戒為道本，不厭頻宣，故諸佛半月自誦，宣公十遍為期。今之重說，未為多也。無盡藏者，此戒含攝無盡，廣之則無量戒法皆具足也。一切眾生戒者，此戒上傳千佛，下被羣生，僧俗同歸，鬼畜得與，非如聲聞戒之局也。本源自性者，此戒是佛菩薩之本源。本源者，即一切眾生同然之自性也。性本清淨，無有污染，此戒乃復其本淨之體，非有加於自性之外也。
疏舉大本者，以經說無盡戒品，因明此戒是梵網經多品中之一品，又一品中之下卷。例法華·普門、華嚴·行願之類是也。既從大本單出另行，則序、正、流通，自備大本。今亦科三分者，細析之，亦自成首尾故也。
△二、三分列科二：初、約義分科，二、隨科釋義。
就文為三：從初偈、長行，訖清淨者，為序；次十重，訖現在菩薩今誦，為正說；餘盡卷為勸說流通也。就序中，初偈明舍那發起，長行明釋迦勸發。偈中大意，四戒三勸。四戒者，一舍那戒、二釋迦戒、三菩薩戒、四眾生戒。舍那為本，傳授釋迦為迹。釋迦得此戒，復授諸菩薩。諸菩薩得此戒，復傳授凡夫眾生也。三勸者，一勸受、二勸持、三勸誦。此四品戒，得之有繇，根本冥傳，自下授作佛記，所以勸凡夫受。既受須持，既持須誦，欲使相傳不斷也。一言三序是三佛各說。二言初序是舍那自說，餘二是此土釋迦說。今言三序悉是此土釋迦說，雜有經家之辭。
此總明大科，後乃細列。舍那本，釋迦迹，展轉相傳，則本迹遞互無盡也。勸凡夫者，此戒根本則上傳千聖，授記則下及凡夫故也。
夫既受須持，既持須誦。而半月誦戒，千載不行。我何人斯，毅然舉復於久湮之後。譬諸蜻蛉捧柱，而欲救殿閣之將頹。蟭螟引繩，而欲活艨艟之在涸。所賴有力大人共為維持云爾。
三序者，偈中三科：初明舍那授釋迦；二明釋迦授諸菩薩，諸菩薩授眾生；三明勸信受持是也。三佛者，舍那、千華、百億也。今從第三說者，以釋迦即舍那也。中間敘事，是經家之辭耳。
△二、隨科釋義三：初、序分，二、正宗分，三、流通分。
△初、序分二：初、明舍那發起，二、明釋迦勸發。
△初、舍那發起三：初、舍那始授，二、釋迦轉授，三、勸信受持。
△初、舍那始授二：初、明本迹，二、明人法。
△初、明本迹三：初、舍那本身，二、釋迦迹佛，三、總結本迹。
我今盧舍那，方坐蓮華臺。
上句明舍那本身，下句明舍那本土，此即依正兩報。佛身四種。一謂法身。二謂真、應。三謂法、報、應，毗盧徧耀正法為身，舍那行滿報果為身，釋迦應迹赴感為身也。舍光攝論名法、應、化。若更四身者，應身受純陀供，化身受大眾供。我今者，八自在我也。舍那者，無明塵垢永盡，智慧功德圓備，如淨滿月，以名表德也。方坐蓮華下句，明依報。方者，正也。安住正法，故云坐也。何故坐蓮華臺？世界形相似蓮華，故云連華藏。華嚴云：華在下擎。蓮華二義，處穢不汙，譬舍那居穢不染也。藏者，包含十方法界悉在中也。臺者，中也，表因能起果，故譬臺也。又以本佛坐於華臺，又表戒是眾德之本。
舍光攝論，攝論多本，言舍光以別也。佛有四身。舉一曰法，舉二曰真、曰應，舉三曰法、曰報、曰應。而今云四身者，以應、化分二身故。地持云：佛有二色身，實色修感，化色現形。即應、化二身也。故云：現同始終曰應，無而倐有曰化。既以現身受純陀最後之供，又有身別受大眾之供，則一應一化也。
八自在我者，涅槃云：第一、能示一身多身；乃至第八、身如虗空，存沒隨宜。如是之我，非情見我相之我也。
如淨滿月者，塵垢永盡，如無雲之淨月；功德周圓，如既望之滿月也。
蓮華二義者：一處濁義，二不汙義。譬舍那不居淨土居穢土，又居穢土而不染也。藏者，華含法界，表戒含萬法也。臺者，臺以中位為因而成華，表戒以中道為體而成聖也。本佛者，舍那坐於華臺而為諸佛之主，表戒法原於心地而為眾德之本也。
△二、釋迦迹佛三：初、明迹中之本，二、明迹中之迹，三、明本迹俱成。
周帀千華上，復現千釋迦。
周帀千釋迦，望百億國釋迦，千為本，百億為迹，故兩重本迹。千華者，人中華有十餘葉，天華百葉，佛菩薩華千葉。一葉有一佛世界，故有千佛淨土。表十地十波羅蜜圓因，起應果之本地。觀千釋迦，一葉一淨土，即是一佛世界。起圓應身，又一世界中一佛國土。此猶略說。華嚴微塵世界也。十方，方各一百也。
兩重本迹者，舍那為本，千釋迦為迹；千釋迦為本，百億為迹也。喻如國王為本，百官為迹；百官為本，萬民又為迹也。
葉者，華瓣。十百千葉，據功德小大而成。今從千佛，且說千葉。細推，則自萬而億，亦應無量也。
十地者，言淨土表十地。十地諸度，以圓因而起圓應之果，則度復含度，度度不窮。即淨土一佛，以圓心而起圓應之身，亦身復分身，身身不盡也。
言略說者，華嚴重重無盡世界，如微塵然，乃名廣說，今猶略耳。十方，方各一百者，十百為千，證千釋迦也。
一華百億國，一國一釋迦。
一葉一世界，有百億國土。娑婆百億國，是一葉之上耳。
一華即一葉，非全華也。上明一葉上一釋迦，今明一葉之上復有百億國，則有百億釋迦。前迹為本，復生後迹，故云迹中迹，猶賓中賓也。
各坐菩提樹，一時成佛道。
本佛、迹佛，不分前後，一時成佛，表體用無二道也。
如是千百億，盧舍那本身。
初句結迹身，下句結本身。明千百億，皆以舍那為本。
雖名本、迹，勿生二想。千百億身，即舍那一身耳。千江散影，長空止見孤輪。萬口傳聲，空谷曾無二響。應化無窮，法身不動，亦猶是也。
△二、明人法二：初、明人，二、明法。
△初、明人三：初、明能接，二、明所接，三、結能所接。
千百億釋迦。
能接之人，是千百億釋迦也。
自覺已圓，力能覺他，名能接人，千百億釋迦是也。
各接微塵眾。
接者，取有緣之義也。微塵者，聽眾多也。
各接者，千百億佛接千百億塵眾也。接取有緣，揀無緣不接也。
問：接靳無緣，何名普度？
答：青帝慈仁無以芽，焦核越人神，聖不能生死人，無緣可以盡度，今日當無眾生矣，故曰取有緣也。
俱來至我所。
俱至舍那所聽戒也。
我者，舍那自我。能所俱至，表體用歸一心也。
△二、明法二：初、說戒，二、欺戒。
聽我誦佛戒。
誡菩薩聽也。誦佛戒者，問：何故誦，不道說耶？答：此是三世十方諸佛之法，非始自作，故祗得稱誦，不得道說。
說者創陳己見，誦者讀習前言，猶述而不作意也。三界大師躬親誦戒，況其餘乎？
甘露門即開。
甘露門者。譬服甘露，令人長壽不死。要因此戒，得至涅槃常樂我淨。教能通理，譬之如門。又戒能濟拔，免離生死，譬如甘露，服得命長。大經云：有山從四方來，惟當持戒布施也。
服持聖戒，而安住涅槃，喻如飲甘露者輕身不死也。依繇聖戒，而進趣佛境，喻如得其門者身入樓閣也。戒能濟拔下，文似濫前。然前云長壽，自永處涅槃之極位言也，如平時服之得仙道故。後云濟拔，自暫離生死之苦果言也，如病患服之得痊可故，故不相濫。
△二、釋迦轉授三：初、序釋迦傳授緣繇，二、明釋迦授諸菩薩，三、勸菩薩授諸眾生。
是時千百億，還至本道場，各坐菩提樹，誦我本師戒。
三句明千百億佛各還本處。然法身無在，今初明迹傳本戒，則本為迹師，以迹誦本故也。
本道場表本心，菩提樹表覺體，言以本心覺體持本戒也。法身無在，言法身雖無在，以迹誦本，亦有在也。
△二、明釋迦授諸菩薩三：初、戒體，二、戒用，三、勸持。
十重四十八。
此一句，攝全部戒法。奉持之要，良在於斯，故云體也。
戒如明日月，亦如瓔珞珠。
持此戒，能除罪霧，譬之於日；使得清涼，喻之若月；富有善法，如瓔珞珠。又日能長萬物，戒亦如是，能生長萬善。又如瓔珞，能差貧窮。戒亦如是，能差眾生貧，長善法財。又如日月麗天，無不瞻仰。持戒在體，無不歸崇。瓔珞在身，莊嚴第一。持戒離醜，如端正也。
開罪障霧，滅煩惱火，止惡益也。富有萬法，生長萬善，行善益也。差貧離醜，乃至歸崇，亦止行意。
離醜有二：一者以身心言，繇此戒故，內無邪念，離心醜也。外無過動，離身醜也。二者以因果言，今生持戒，來生當得相好端嚴，離報醜也。
△三、勸持二：初、能授人，二、所受人。
微塵菩薩眾，由是成正覺。是盧舍那誦，我亦如是誦。
如人渡海，必假舟航。若渡生死，要因於戒。大經云，如憑船筏，又喻浮囊。
微塵菩薩者，言無量賢聖繇受此戒成佛，況凡夫乎？故云勸持。持必繇授，能授者何？舍那自誦，我亦隨誦，況諸菩薩乎？
舟筏、浮囊，濟川之具，喻持戒得超生死海，至涅槃岸也。浮囊，或革、或脬、或木，中空外浮，駕之而涉江湖，則不沈溺。故有羅剎乞浮囊之喻也。
汝新學菩薩，頂戴受持戒。
始聞戒者，皆名新學。上言微塵菩薩繇茲成佛，則新學可知。舍那、釋迦，佛佛自誦，則餘人可知。
受持是戒已，轉授諸眾生。
三十心菩薩，轉授外凡，發大乘心也。
三十心者，據別教，住、行、向為內凡，十信為外凡，則此眾生指信位也。推而極之，先聞戒者轉授未聞，則次第無盡也。
△三、勸信受持二：初、出所誦法，二、勸人信受。
諦聽我正誦，佛法中戒藏，波羅提木叉。
此戒簡異外道雞狗等戒，淨戒為因，木叉為果。
簡異者，簡別佛法中戒，異於外道中戒也。波羅提木叉者，此云保解脫，保衛三業，得解脫也。亦云別解脫，持一事得一解脫，別別不同故也。因果者，依戒法因，至解脫果故也。
△二、勸人信受，：初、勸信；二、勸受；三、結勸。
△初、勸信，
大眾心諦信，汝是當成佛，我是已成佛。常作如是信，戒品已具足。
所以爾者，信是入道初門。大論云：信為能入。我持此戒，得成正覺，汝亦應爾。
諸佛已成，眾生當成。則生、佛畢竟非殊，持戒定可作佛，當諦信如是事，勿懷疑也。戒已具足者，一念信心，萬惑俱遣，防非止惡，盡在於斯。何待遮難重詢，羯磨三舉，然後為戒乎？佛唱善來，即成沙門，正此意也。是知放下屠刀，千佛一數，為有信故。毀訾不輕，千劫墮落，為無信故。信為入道之門，豈虗言哉！
一切有心者，皆應攝佛戒。眾生受佛戒，即入諸佛位，位同大覺已，真是諸佛子。
凡有心者，皆得受菩薩大乘常樂等。明眾生有心，所有佛性，要當作佛，須受三戒。
有心者，言惟除木石無心則已，六道含靈，皆應受戒。攝者，納義。外聞內納，永持而勿失也。佛位至遠，云何受戒即入？蓋此戒是千佛相傳心地，佛佛繇此成佛。受佛戒者，豈不即入佛位耶？
大乘常樂等者，明佛戒是大乘常樂我淨之大戒也。三戒者，三聚大戒也。有佛性者，皆當作佛。此三聚戒，成佛正因，安得不受？是故惡無不除，善無不備，生無不度者，佛也。攝律儀，攝善法，攝眾生者，受戒所以入佛位也。
問：位既同佛，何不名佛，而纔名佛子？
答：位雖同佛，功德未圓。如儲君決當正位，今在東宮，則灌頂王子也。名之王子，必紹王位。名之佛子，必紹佛位。豈細故哉！
大眾皆恭敬，至心聽我誦。
上句結，下句誡聽，總明諸佛傳授戒法。發起序竟。
佛自重戒，故勅大眾至心。今誦戒於千載之下，可不如對佛面，如聞佛語乎？恭者外肅，敬者內虔。內外精誠，是名至心。心地戒品，若非至心，何繇得入？
△二、釋迦勸發二：初、經家敘辭，二、釋迦自說。
△初、經家敘辭三：初、佛欲結戒，二、放光表瑞，三、大眾願聞。
△初、佛欲結戒四：初、標化主，二、指處所，三、明得道，四、出戒法。
化主，大聖釋尊也。
化主者，先標人。大聖釋尊者，次表德也。居聖位之極果，故云大聖。為釋子之共宗，故云釋尊。化導之主，非此其誰能之？
初坐菩提樹下。
樹下得道，因名道樹。亦曰思惟，梵音貝多也。
今初字，聯後文初字為意。初成道果，即最初結戒，急先務也。菩提，此云道，道即思惟。思惟者，梵語貝多也。道即思惟者，禪思不亂，乃道體也。
即正徧知號。
法無有差曰正，智無不周曰徧，破生死夢曰覺，合之，則所覺者既正且徧也。今曰正覺，正中自具正、徧二義。無上者，此覺雖眾生同具，未至於佛，猶為有上。成妙覺佛，智盡獨尊，曰無上也。
△四、出戒法四：初、標所結名，二、能成勝因，三、能得勝果，四、正結名字。
初結菩薩波羅提木叉。
標菩薩者，簡非聲聞，是大乘菩薩波羅提木叉也。初竟見上。
寶藏經云：孝事父母，天主帝釋，在汝家中。又能行孝，大梵尊天，在汝家中。又能盡孝，釋迦文佛，在汝家中。睒魔菩薩，親服患愈；慈心童子，火輪速滅，即其靈應。爾雅云：善事父母為孝，孝即順也。太史叔明，用順釋孝。孝經鉤命訣云：孝字訓究，竟是了悉，始終色養也。亦可訓度，度是儀法，溫清合宜也。
承上初結菩薩戒法，而戒雖萬行，以孝為宗，故曰：孝順父母、師僧、三寶。
言帝釋等者，天心、佛心皆欲人孝順而已。善事父母，謂奉養無方，服勤有道，孝之始也，帝釋臨焉。又能行者，凡是孝道，無不舉行，孝之中也，梵王臨焉。又能盡者，現生父母、前生父母、歷生父母，無不酬報，孝之終也，釋迦臨焉。天能聽卑，佛徧一切，簡在冥加，理有之也。故睒魔割目救父，而沈疴愈於一朝。慈心發願代苦，而火輪消於頃刻。至行動天，真誠感佛，正猶是耳。恐世不信，謂云何天佛得在爾家？故引二事以證之也。
爾雅、叔明，訓孝以順。鉤命訓孝，目有五義，摘其二者，曰究、曰度。然彼書以究屬士，度屬諸候。今取其文，不用其意。略為三義：一曰順者，承顏養志，無所違忤，如曾參、閔損之類是也。二曰究者，了悉始終，一心無間，現柔和色，務悅其親，如大舜、萊子之類是也。三曰度者，昏定晨省，夏凊冬溫，儀度周備，如文王、薛包之類是也。
師僧者，是己和尚，非泛僧也。例寶藏義，亦可分三：事者奉養師身也；行者遵循師調也；盡者傳揚師道，普利眾生也。三寶亦然，事者供養三寶，未必能行；行者依從三寶，未必能盡；盡者紹隆三寶，上承下化，功德周隆也。
經舉三種孝因，疏惟釋一者，父母於人最為切近，舉一以例餘也。又師僧、三寶，亦名父母。法身繇和尚教誨之力而生，即法身父母也。慧命繇三寶薰修之力而得，即慧命父母也。
孝順至道之法。
戒之為義，固在孝順。而此孝順，人將謂是庸行之常。不知孝順之法，乃至道之法也。至道者，至極之道，即無上正覺是也。此道清淨廣大，猶如虗空，體絕過非，用無違礙，順之至也。孝順之心，正合此道，故云至道。又父母者本覺義，師僧者先覺義，佛者滿覺義，法者顯覺義，僧者合覺義。於此隨順，不背不逆，豈非如來所證無上覺正之妙道耶？道而曰至，揀非徧淺，故云勝果。蘭盆疏云：大孝釋迦尊，累劫報親恩，積因成正覺。勝因勝果，此之謂也。仲尼贊孝曰至德要道，又謂：聖人之德，無以加於孝。而程子亦以性命、孝悌為一事。孝曰至道，其誠然乎！一說，例上三種以成四境，言當孝順此至道之法。則是因非果，故今不用。
孝名為戒，亦名制止。
是制戒也。
承上因勝果勝，此結而斷之，直以孝名戒也。法苑云：戒即是孝，謂眾生皆吾父母，不殺不盜，是即為孝。意正同此，然是戒名為孝，未是孝名為戒。今明孝順自具戒義。如孝順父母，則下氣怡聲，言無獷逆，是名口戒。定省周旋，事無拂逆，是名身戒。深愛終慕，心無乖逆，是名意戒。順止惡義，恐辱其親，名律儀戒。順行善義，思顯其親，名善法戒。順兼濟義，拾椹回兇，捨肉悟主，鍚類不匱，名攝生戒。師僧、三寶，亦復如是。以要言之，但能孝順，自然梵行具足。戒之得名，良以此耳。舍孝之外，寧有戒乎？優婆塞戒經云：受持戒已，不能供養父母師長者得罪。正言孝是戒也。
亦名制止者，言制止亦以孝名也。制為戒法，以止其惡，謂之制止。今惟孝順，自不造惡，豈非制止？孝經云：孝親者，非法不言，非道不行。亦止惡意也。
上戒字，泛指戒體。下制止，則指所列戒品，如十重、四十八輕，是也。只一孝字，可槩戒義。故下制戒中，十重第一、第二、第三、第四，以至第九、第十，皆曰孝順心。輕垢第一，即曰孝順心，而十三、十七、二十九、三十五、四十八，亦皆曰孝順心。至於餘戒，多舉父母為言。則是貫徹乎十重之始終，聯絡乎四十八輕之首尾，一孝立而諸戒盡矣。復次，孝順非特名戒，名制止，亦名三藏諸教。一切法門，攝無不盡。
問：法門無量，未易悉數。只如淨土往生，一法門耳。此經之中，言所不及。云何孝順貫一切法？
答：十六觀經云：欲生彼國，當修三福：一者孝養父母，奉事師長，慈心不殺，修十善業。二者受持三歸，具足眾戒，不犯威儀。乃至三者發菩提心等。夫養父母、事師長、受三歸，非孝順父母、師僧、三寶乎？曰不殺、曰十善、曰眾戒、曰威儀，而戒無弗備矣。是知戒不離孝，諸經互出。以孝為因，乃得往生。則此經實該淨土法門，但人自不察耳。是故念佛修淨土者，不順父母，不名念佛。父母生育，等佛恩故。不順師長，不名念佛。師長教誨，同佛化故。不順三寶，不名念佛。所寶雖三，統一佛故。
盡理而言，順淨覺心，而不逆以濁染，是孝名念佛。順慈惠心，而不逆以慳貪，是孝名布施。順和柔心，而不逆以瞋恚，是孝名忍辱。順堅剛心，而不逆以懈怠，是孝名精進。順寂靜心，而不逆以散亂，是孝名禪定。順靈知心，而不逆以愚癡，是孝名智慧。類而推之，一切不逆，則萬法俱成矣。大哉孝也，豈獨名戒而已哉！
佛即口放無量光明。
瑞者，信也。欲說大事，前須放光，故稱為瑞。光是色像之勝，放勝光明，召有緣眾，同來聽戒。戒是諸善最勝，能滅惡生善。口放者，表釋尊今日宣說大乘菩薩戒法。
前須放光者，良繇勝事欲興，休徵先現。況此心地戒，道傳千佛，化被羣生，事莫大於此者，安得前無瑞應耶？色像之勝者，小則甘露醴泉，大則雨花動地，乃至放光，皆色像所攝，有形之瑞也。而惟放光獨勝者，以其有揚輝破闇之功，具滅惡生善之義，見之者發菩提心，觸之者離生死苦。諸瑞之中，此為最勝，喻戒為諸善最勝也。口放者二義：一者，表此戒法，金口敷宣；二者，表此戒法，菩薩聽受而成勝果，從佛口生也。
△、三大眾願聞三：初、總敘大眾，二、別敘四眾，三、時眾樂聞。
是時百萬億大眾。
人天共會，凡聖交羅，故云大眾。
諸菩薩、十八梵天、六欲天子、十六大國王。
一、菩薩，二、十八梵，三、六欲天，四、十六國王。十六國者，名出長阿含：一、史伽，二、摩竭提，三、迦尸，四、拘薩羅，五、䟦祗，六、末羅，七、支提，八、䟦沙，九、尼樓，十、槃闍羅，十一、阿濕波，十二、婆蹉，十三、蘇羅，十四、乾陀羅，十五、劒浮沙，十六、阿槃提。西土諸國甚多，略舉此耳。機應聞聲，自然雲集。
前敘大眾，今舉勝也。菩薩對聲聞為勝，梵天對欲天為勝，欲天對人間為勝，國王對臣民為勝。彰此戒法，為凡聖人天殊勝之高會也。
合掌至心，聽佛誦一切諸佛大乘戒。
合掌，身業淨也。至心，意業淨也。耳聽，則心專而言自寂，口業淨也。聽法者當如是矣。
△二、釋迦自說三：初、舉我自誦，二、放光因緣，三、勸物習學。
△初、舉我自誦二：初、序自誦，二、勸人誦。
佛告諸菩薩言：我今半月半月自誦諸佛法戒。
此萬世誦戒立法之始也。半月半月者，望日、晦日也。月勤二誦，恐遺忘也。又白月、黑月，喻善業、惡業、應自考也。
汝等一切發心菩薩，乃至十發趣、十長養、十金剛、十地諸菩薩亦誦。
凡舉五位人：一、發心，謂共地菩薩。二、十發趣，謂初十心，依梵網列名：一、捨，二、戒，三、忍，四、進，五、定，六、慧，七、願，八、護，九、喜，十、頂心。三、十長養，謂中十心：一、慈，二、悲，三、喜，四、捨，五、施，六、好說，七、益，八、同，九、定，十、慧。四、十金剛，後十心：一、信，二、念，三、迴向，四、達，五、圓，六、不退，七、大乘，八、無相，九、慧，十、不壞心。五、十地，謂登地以上：一、體性平等地，二、體性善方便地，三、體性光明地，四、體性爾炎地，五、體性慧照地，六、體性華光地，七、體性滿足地，八、體性佛吼地，九、體性華嚴地，十、體性入佛界地。
共地菩薩者，十信發心，與佛共地。一云：即三乘共十地也。
發趣、長養、金剛，分初、中、後，名三十心。
初十心，即住位：一、捨心，內外法一切捨也。二、戒心，一道清淨也。三、忍心，一切法如忍，相不可得也。四、進心，以無生入世諦，無二相也。五、定心，念念寂滅，三界一切性皆因定滅而生也。六、慧心，修不可說觀，入中道一諦也。七、願心，初發心求，中間修道，行願滿故，一切行之本源也。八、護心，護三寶一切功德，空、無相、無作也。九、喜心，見他得樂，常生喜悅，不入有為緣一切法也。十、頂心，一道最勝，不受六道果，必不退佛種也。
中十心，即行位：一、慈心，於無我智中，樂相應觀，使一切眾生得慈樂果也。二、悲心，於空見一切法如實相，怨三品中，與上樂也。三、喜心，悅喜無生，使眾生入正信，捨邪見，背六道苦，故喜也。四、捨心，自他體性不可得也。五、施心，內身、外身、國城、男女，皆如如相，受者、施者無合無散也。六、好說心，以聖法語教諸眾生也。七、益心，現行六道無量苦事，不以為患，惟益人為利也。八、同心，入諸六道，一切事同空、同無生、同無我等也。九、定心，見一切我、人、內外、眾生、種子，皆無合散、集成、起作也。十、慧心，觀諸邪見結患等，無決定體性也。
後十心，即向位：一、信心，空一切法，心心空故，信信寂滅，名無相信也。二、念心，六念常覺常施，第一義空，無著無解，生住滅相，不動不到不去來也。三、迴向心，入法界常寂滅也。四、達心，忍順一切實性，法達、義達、辭達、教化達，三世因果，眾生根行，如如不合不散也。五、圓心，直照入無生智，教化十方眾生，皆入薩婆若也。六、不退心，不入一切凡夫地，不起諸見，不起集因也。七、大乘心，解一空故，任一切眾生度三界河，趣入佛海也。八、無相心，一切結業三世法，如如一諦，而行於無生，一切佛我師，一切賢聖我侶，皆同無生也。九、慧心，一切法魔說佛說，皆分別入二諦處，非一非二，非有陰、界、入也。十、不壞心，入聖地智，近解脫位，得修正門，明菩提心，八魔不動，眾聖摩頂，諸佛勸發，得金剛三昧，入一切行門也。
十地，平等地至入佛界地，即歡喜至法雲十地是也。一、平等地，從一佛土入無量佛土，從一劫入無量劫，常入二諦，而在第一義中也。二、善方便地，清淨明達一切善根，慈悲喜捨等法也。三、光明地，以三昧解了智，知三世諸佛法門，現六道身，一音中說無量法品也。四、爾炎地，不斷不常，即生即住即滅，修行無量功德，行行皆光明，教化一切眾生，使見佛性也。五、慧照地，以十力智，知自修因果，亦知一切眾生因果，以淨國土為惡國土，以惡國土為淨國土也。六、華光地，十神通明智，示一切眾生種種變化也。七、滿足地，欲足、進心足、念心足、智慧足、解脫足、六通足，於一切佛國示現作佛也。八、佛吼地，入法王地三昧，其智如佛，以法藥施一切眾生，為大法師，為大導師，百千陀羅尼門、三昧門、金剛門、神通門、解脫門，如是百千虗空門、平等門中而大自在，劫說非劫，非劫說劫等，無不如意也。九、華嚴地，以佛威儀，如來三昧，出入無時，百億四天下一時成佛，現無量身口意，說無量法門，而能轉魔界入佛界，佛界入魔界，一念心中現無邊神用也。十、佛界地，空空復空，如虗空性平等智，十功德品具足，有不可說奇妙法門品，奇妙三明三昧門、陀羅尼門，非下地所知，惟佛佛無量身口心可盡其源也。地地經中皆言無量功德，今姑舉少分，如毫毛許耳。
此三十心、十地，與華嚴諸經，名小不同，其實則一。
亦誦者，舉況之辭。菩薩尚誦，何況凡小？
問：此言共地，與善戒中分十二住為七地，六菩薩地，一菩薩如來共地，同異何如？
答：彼要其終，以果言也，謂菩薩修行至此，同如來故。此原其始，以因言也，謂初發心即同如來故。又此經以心地為宗，此三十心，正心地種種法門。十重、四十八輕，皆三十心中戒心中出，如制戒中所明。
問：十地何不言心？
答：三十心是十地之因，至十地，則所發心成就圓滿，上荷佛法，下載眾生，有地之象，故易心言地，實心外無地也。
△二、放光因緣二：初、直說緣，二、列因緣。
是故戒光從口出。
口能出光名緣，必有繇致名因。今言光自口出，直說緣，未說因也。
△二、列因緣二：初、表得果，二、表行因。
有緣非無因故光，光非青、黃、赤、白、黑，非色非心，非有非無，非因果法。
得果有三：一、非青黃色心；二、非有無；三、非因果法。
意謂有緣必有因故光，光是所得之果，必有因以致之也。非青黃色心，不墮妄境妄情凡小之果也。非有無，不墮執斷執常偏見之果也。非因果，不墮有修有證權乘之果也。此心地戒，本自超情境、離斷常、絕修證，故其得果如是。
問：既曰有因、曰得果，又曰非因果法，何也？
答：有此二義：一者，非世間之因果。二者，非因非果，乃所以為正因正果也。
是諸佛之本源，行菩薩道之根本，是大眾諸佛子之根本。
行因三者：一、諸佛本源，二、菩薩根本，三、大眾根本。或言表真俗兩諦。
諸佛正徧知海，汪洋無盡，此心地戒為之本源也。菩薩萬行開敷，成就妙果，此心地戒為之根本也。一切眾生，生生不窮，乃至後當作佛者，亦此心地戒為之根本也。徹聖通凡，咸因此戒。戒因清淨，淨極光通，有自來矣。
或言真俗二諦者。佛是出世間法，真諦也。眾生是世間法，俗諦也。菩薩上趣聖果，下順凡情，真俗雙顯也。
△三、勸物習學二：初、標四勸，二、釋四勸。
是故大眾諸佛子，應受持，應讀誦，應善學。
一勸受，二勸持，三勸讀誦，四、勸學。
受者領納不拒，持者操執不忘，讀誦者口演其文，善學者力行其事。聞而不受，則聽不關心。受而不持，則已領還失。持而不誦，則守愚不諳其詳。誦而不學，則空言終何所益。功貴兼全，故曰四勸也。
然總標云四戒三勸，止是受、持、讀誦而已，不說善學。舊本善學上無應字，連下文佛子為句，似為穩當。何者？以十重結文中，有善學諸仁者句，與此正合。今標四勸，或恐後人之訛，未必出疏主意，覽者詳之。
佛子諦聽，若受佛戒者，國王、王子、百官、宰相、比丘、比丘尼、十八梵天、六欲天子、庶民、黃門、婬男、婬女、奴婢、八部鬼神、金剛神、畜生，乃至變化人，但解法師語，盡受得戒，皆名第一清淨者。
但釋勸受一事，餘皆略也。
黃門者，內宦之通稱也。金剛神者，有大威力，能捍外魔，護佛法，喻如金剛也。變化人，非如來所作化人，應是天龍鬼畜變化而成者也。
以要言之，王類、臣類、僧類、尼類、天類、人類、鬼類、神類、畜類、化類，乃至一切種類，皆可作戒器，但欲其能解法師語耳。云解，則揀不解者。但解語者，便得受戒。但受戒者，便得清淨。蓋未受戒前，容有淨染。既受戒後，俱成淨器。如百川入海，同一鹹味也。
此文與第四十輕中大同，但彼不列畜生，此不列無根、二根。蓋彼文一切中攝畜生，此文黃門中攝無根、二根也。
但釋勸受者，繇受乃有持、誦，故釋勸受，以兼其餘也。
問：聲聞戒，重難輕遮，稽防特甚。菩薩戒，婬賤鬼畜，容納無遺。豈小果乃皆良器，大士反雜非人也耶？
答：聲聞稟佛剃染，若不揀擇，恐損正法故。菩薩專主利生，若不兼容，化度有限故。但普度中亦自有別，後四十八輕垢中詳辨，茲不煩說。
△二、正說分二：初、十重，二、四十八輕。
△初、十重三：初、總標，二、別解，三、總結。
佛告諸佛子言：有十重波羅提木叉，若受菩薩戒，不誦此戒者，非菩薩，非佛種子。我亦如是誦。一切菩薩已學，一切菩薩當學，一切菩薩今學。已略說菩薩波羅提木叉相貌，應當學，敬心奉持。
非菩薩者，失現在大乘之名。非佛種者，失當來極位之果。相貌者，戒雖無形，有可持守，亦云相貌。
△二、別解十：初、殺戒，二、盜戒，三、淫戒，四、妄語戒，五、酤酒戒，六、說四眾過戒，七、自贊毀他戒，八、慳惜加毀戒，九、瞋心不受悔戒，十、謗三寶戒。
△第一、殺戒二：初、舉略，二、入文。
十重之始，若聲聞非梵行在初者，人多起過故，地繫煩惱重，故制之。殺雖性罪，出家人起此罪希，亦易防斷。婬既易起，制之當初。大論云：聲聞戒消息人情，多防起邊。所以輕者多起，是故重制。重者起希，輕罪制之。婬欲非性罪，殺是性罪，大乘制之當初也。今言殺，斷他命故。五陰相續有眾生，而今斷此相續，故云殺也。大經云：遮未來相續，名之為殺。道俗同制，如五戒、八戒之類也。大士以慈悲為本，故須斷也。七眾菩薩同犯。聲聞五眾大同小異。同者，同不許殺。異者，略三事：一、開遮異，二、色心異，三、輕重異。開遮異者，大士見機得殺，聲聞雖見不許殺。色心異者，大士制心，聲聞制色。三輕重異者，大士害師犯逆，聲聞非逆。又大士重，重於聲聞重也。
非梵行者，不淨行也。地繫者，住地繫縛煩惱偏重也。消息者，猶酌量也。酌量人情，起婬多故，婬乃首制。又婬者生死之原，聲聞不起大悲，惟怖生死，故婬先。殺者慈悲之敵。大士不怖生死，大悲普度，故殺先也。性罪者，法爾性中有罪，非律始禁故也。
七眾者，比丘、比丘尼、沙彌、沙彌尼、式叉摩那、優婆塞、優婆夷也。五眾者，揀在家二眾，純舉出家也。
見機得殺者，見有當殺機宜，則行殺無害。如殺一人而救多人，斷色身而全慧命。乃大士之洪規，非聲聞力量所及。故菩薩開，聲聞遮也。制心則併絕殺心，制色則僅除殺事。害師者，師能長養法身，是佛種子，故大士害之犯逆。聲聞無望成佛，故輕。一云：孩子弑母亦不為逆，以其愚騃無心也。若聲聞恃此而故害師，則出於有心，必墮無間，不可不慎。又此三異者，下諸戒多有之，自可例推，無待悉舉。
△二、入文三：初、標人，二、序事，三、結罪。
佛言：若佛子。
受佛大戒，即佛所生，行當紹隆佛種，有子之義，毋自輕也。
△二、序事三：初、不應，二、明應，三、結不應。
△初、不應三：初、明殺事，二、成業相，三、舉輕況重。
若自殺，教人殺，方便殺，讚歎殺，見作隨喜，乃至呪殺。
一、自殺，謂自害他命。凡三種法，內色、外色、內外色，並皆犯也。二、教他，他亦是殺，大論云：口教是殺罪，非作瘡。律部分別，甚多條緒，教他、遣使等。三、方便殺者，即殺前方便，所謂束縛繫等。四、讚歎殺，亦得罪也。五、隨喜者，獎勸令命斷，亦犯也。六、呪殺，謂毗陀羅等，雖假餘緣，亦皆同犯。律中明殺十五種，謂優多、頭多、𣚦、弦、撥、毗陀羅等，如律部廣明。云云。
顯色論指內色為識，外色為根。今取識去色壞為害命也。而云內外色者，總上成三，三皆成犯，名害命也。一云：內外色，息也。識內，根外，息為中交也。非作瘡者，非只瘡傷，明已死也。讚歎者，彼未必殺，而我乃稱譽以助其成也。隨喜者，彼欲行殺，而我即順從以悅其意也。殺前方便者，繇束縛繫等，而後能殺也。毗陀羅者，惡呪名。假餘緣者，雖非全用呪殺，而惡心魘魅，呪為之主也。十五種殺，姑舉一二。優多者，火坑也。頭多者，地陷類也。𣚦者，木檻詐取也。弦者，弓也。撥者，弩石也。毗陀羅者，用死人呪人死也。以上皆取殺遂身死結重。
殺因、殺緣、殺法殺業。
成業之相，三業成殺：自動用者，正身業也；教他及呪，口業造身業；心念欲殺，鬼神自宣遂者，意業造身業也。三階於緣中造作，皆是業義。殺法，謂刀、劍、坑、𣚦等，皆有法體，故稱為法。殺因、殺緣者，親疏二塗。正因殺心為因，餘者助成故為緣，親者造作來果為業。四者：一、是眾生，二、眾生想，三、殺害，四、命斷。
一、是眾生者，眾生雖多，大為三品：一者上品，謂諸佛、聖人、父母、師僧，害則犯逆。三果人，兩解：一云同逆，以聲聞害時，已是重中之重故；二云犯重，大經明三種殺，殺三果人但入中殺，不在上殺，故知非逆。菩薩人以取解行以上。大經云畢定菩薩，同上科。今取不作二乘為畢定位，或取七心以上，皆可為斷也。養胎母，一云無逆，二云犯逆。大士之重，重於聲聞也。中品，即人天，害之犯重。下品，四趣也。兩解：一云同重，大士防殺嚴重故，文云：一切有命不得殺。即其證也。二云但犯輕垢，在重戒中兼制，以非道器故，文云有命者，舉輕況重耳。
三、殺心有兩：一、自身殺心，二、教他殺心。自身殺心有二：一、通心，二、隔心。通心者，如漫作坑𣚦，漫燒煑等，通三性皆犯。若緣此為彼，於彼上起害心，皆屬通心。既自對境，又命不復續，雖所為不稱，悉皆正犯。隔心者，作坑只為此，無心在彼，彼死亦犯，彼邊不遂，輕垢。若此路本是此道眾人行往，今作坑只為此，而彼死，亦重。以此殺具，體能通害，以具緣心，還屬通心也。若本斫東人，誤中西人，中西人上都無殺心，此屬隔心。
四、命根斷，有兩時：一、此生，二、後生。此生有二句：一、有戒時犯重；二、無戒時斷，當戒去時，結不遂輕垢，命斷時結罪同前。聲聞臨終時，未結。聲聞捨具戒，作五戒等結也。後生為戒，自復兩種：一、自憶，二、不自憶。自憶者，若任前勢，若更加方便，命斷，坐重，以前後皆自憶故。不自憶者，若任勢死，犯重，以死時有戒故。若加方便，當知前瘡不死，後方便時，不憶，但犯輕垢也。而言命根者，數論別有非色心為命根。成論及大乘，無別非色非心為命根也，祗取色心連持相續不斷為命耳。大論亦然，六入、六識得相續生，假名為命。
先釋業者：一云有本先業，一云是成業相，意歸重業，故倒釋也。
鬼神宣遂者，人有心起殺念，殺鬼隨從，為彼人宣達，得遂其殺也。
三階造作者，因、緣、法，總成殺事也。
親疏者。本起殺心，的感當來果報，如形影然，故親。緣者助成，如世律為主為從，亦分輕重，故曰疏也。
四者二字，文亦有缺，四下當有緣字，例下此戒備幾緣成重故。
犯逆、犯重者。重是波羅夷。逆者，更增以下殺上，大逆不道罪也。
三果兩解者，其義各得。一以聲聞害三果，已稱極重，況菩薩慈救下凡，而乃害及賢聖。一以三果名逆，乃至如來，罪將奚結？所謂取長陵土，何以加罪者也。
菩薩攝聖人中，凡有三：或取解行以上，或取七心以上，或但不作二乘者即名畢定。畢定者，決定不退轉也。殺此皆犯逆也。
養胎者，乳母也。殺乳母同三果。
殺四趣者亦二說，一重，一非重。觀疏中：大士重，重於聲聞。則意在言重者為是也。
隔心、通心者，無心殺、有心殺也。
三性者，一說或為貪，或為瞋，或為癡。一說善、惡、無記三性也。
緣此為彼者，雖緣此，實為彼，故曰於彼起害心也。
對境者，我為能害，彼為所害也。
所為不稱者，如是有心害物，雖事不稱其心，亦犯重，況稱心乎？
以此殺具者，言作坑在此，雖無心害彼，然此坑穽本能通害一切，爾知而故作，則爾心具有殺緣，惡得無罪？故亦制屬通心也。必若斫東誤中西，乃可謂無心耳。
無戒時斷者，言有戒時斷命，犯重明矣，無戒時斷如何？無戒時者，當戒去時也。斯時也，結未遂殺事之罪則輕垢，結已成斷命之罪則同前也。
聲聞止說殺，未說斷，臨終如何結罪？若或當捨戒時，則所謂戒去時也，結罪自入五戒例矣。
憶者，知宿命也。知此人是怨，任前怨之勢殺之致死，或未死，復加方便致死，此前後俱憶，故犯重。不憶者，初時有知，任勢殺死，亦重。或未死，復加方便時，實出不知，是前憶後不憶，不憶則無心故輕。
彼數論以非色心為命根。然色心連持者，識息相交，正命根也。若離連持，則色屬質礙，心屬渺茫，兩不相關，何處見命根耶？折衷諸說，明必斷此連持色心，方成殺也。
因、緣、法、業四者，大意一念本起殺心為因，多種助成其殺為緣，殺中資具方則為法，正作用成就殺事為業也。
乃至一切有命者，不得故殺。
乃至者，從上及下之辭。自諸佛、聖人，乃至蜎蝡微流，四生六趣，但有如上所說色心命根，皆不得殺。言故者，揀誤殺也。若極言大士廣大慈悲，雖有色無心，但具生氣，亦不忍殺，如結草護戒、折柳諫君者是也，何況有命。
是菩薩應起常住慈悲心、孝順心，方便救護一切眾生。
有三句：一、常住慈悲心，兩解：一云應學常住佛起慈悲，二云心恒應常住慈悲之地。二、孝順心，秉教不惱他。三、方便救護，非直爾不惱，乃應涉事救解。
應有三，謂慈悲、孝順、救護也。殺事逆天悖理，即是不孝不順。又一切眾生皆多生父母，惱害之，即惱害吾父母。直者，但也。但能不惱，差可免愆。若不救護，何名大士？故不殺仍應救生，不盜仍應布施。後皆例此。
而反自恣心快意殺生者。
不應故成罪，亦三句：一、恣心，謂貪心殺。二、快意，謂瞋心殺。三、殺生，謂舉殺事。有此三，故墮不如意罪。
貪殺者，因市利而宰牲、為圖財而劫命之類是也。瞋殺者，忍心害物、酷刑虐民之類是也。不言癡者，貪、瞋二心出自愚癡故，智不能窒欲故貪，慧不能懲忿故瞋也。
是菩薩波羅夷罪。
先標菩薩者，表此是菩薩波羅夷，非聲聞波羅夷也。波羅夷，此云極惡，又云棄，言極惡罪大，永為棄物。僧祗律三義：一、退沒義，道果喪失故。二、不共住義，法眾不容故。三、墮落義，死入地獄故。據此，犯殺則大悲之種已斷，弘度之願何施？暴惡兇殘，是羅剎之侶，魁劊之徒也。尚得為菩薩乎哉！
問：沙門專慈悲之業，王臣主生殺之權。有罪不誅，何以為國？
答：菩薩戒本云：菩薩見劫賊為貪財故，欲殺多生，或復欲害大德聲聞等。發心思惟：我若斷彼惡眾生命，當墮那落迦。如其不斷，無間業成。寧自入地獄，終不令彼受無間苦。如是殺害，無所違犯，生多功德。此正前見機得殺義也。然則有罪而殺，殺何犯焉？虞舜之誅四兇，周公之戮二逆，即斯義也。況復斷死必為流涕，三覆然後行刑，是乃即殺成慈，雖殺非殺。法既不廢，恩亦無傷，國政、佛心，兩無礙矣。
問：人可見機，物應無論，是以太牢享帝，大烹養賢。云何王臣制殺畜類？
答：人惟犯惡而服上刑，物誠何罪而就死地？且神享克誠，不妨禴祭。孔甘蔬水，豈必牲牷？宴享用牲，蓋佛法未入中國之權教耳，執權教而為常法可乎？故知梁武帝麫為犧牲，乃祀先之禮既成，又殺生之戒不破，萬世有國之良法也。而昧者非之。且象人以葬，孔子謂其無後。則象牲以祀，君子尚不滿焉。而今以為非，是必欲祀者之用真牲，亦併欲葬者之用真人乎？願無狃於熟習，幸平氣而思之。
問：牛羊犬豕、可弗殺矣。豺狼當道，虎豹食人，則將如之何？
答：猛獸懷德而渡河，鱷魚感誠而遠徙。果能如是，安用殺為？其或不然，捕蝗斬蛟，除害為民，等國常刑，應所不禁。
按此戒，菩薩心地法門戒心中，慈心、悲心及孝順心所出也。
問：何故用三十心出戒？
答：心地法門無盡，三十姑舉大綱。此三十統貫萬行，而初十中第二，正當戒心，此戒心又具足三十，及餘無量善心故。今且舉義意相近，隨而附之，實則心心互融，一即一切。又前文謂：此經略說心地法門，如毛頭許。今三十心所取，是則毛頭之上復取毛頭。為取愈微，為益彌廣。餘餐香飯，飽及萬夫。半滴天河，雨霑六合。心地法門，其利博哉！
△第二、盜戒二：初、舉略，二、入文。
謂不與取。灼然不與取，名劫。潛盜不與取，名盜。盜彼依報得罪。此戒七眾同犯。聲聞五眾，有同有異。同者皆不應盜。異者有三：一、開遮異，如見機得不得等。或復謂見機盜，以無盜心，大士為物，種種運為皆得。聲聞自度，必依規矩。大士不畏罪，但令前人有益，即便為之。聲聞人，佛滅後盜佛物輕，菩薩恒重。又本應與他外命而反取，豈是大士之心耶？
開遮同前。非菩薩至公無我，大慈利物，不得見機輒開也。盜佛物、聲聞輕、菩薩重者，良繇聲聞只為一身，菩薩紹隆三寶，則於佛物應護持所有，增益所無，而反取之，是監守自盜也，豈不倍常人一等？本應與外命者，言財物本當捨彼，乃反取耶？財物養身，故云外命。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應三：初、舉盜事，二、成業相，三、舉輕況重。
自盜，教人盜，方便盜，呪盜。
方便者，盜前方便，窬牆發鑰之類是也。呪盜者，有惡呪師，能以術攝取彼物也。缺隨喜、讚歎者，殺事多可面陳，盜謀必須密議，讚歎隨喜事希，故略之也。
盜因，盜緣，盜法，盜業。
四句同前。運手取他物離本處，成盜業。業是造作為義。重物，謂五錢也。律云：大銅錢準十六小錢。其中錢有貴賤，取盜處為斷。菩薩之重重聲聞，二錢以上便重。有人作此說者，今不盡用，取五錢為斷是重。離處，盜業決在此時。
下文言一針一草皆盜，疏何得取五錢為斷？蓋針草判盜，五錢判重也。離處成盜業，未離處猶在盜法也。大意一念本起盜心為因，多種助成其盜為緣，盜中資具方則為法，正作用成就盜事為業也。
乃至鬼神、有主、劫賊物，一切財物，一針一草，不得故盜。
乃至者，從重至輕，故曰舉況。一鬼神物，二但係有主物。三劫、賊物，四一切物也。
問：取劫賊物，云何犯盜？
答：此有二義：若劫是我物，我已作失想。若劫是他物，他與我無與。皆不與取也。
而菩薩應生佛性孝順心、慈悲心，常助一切人生福生樂。
明應也，與前大同小異。前明應學常住佛行慈悲，今言孝順行慈悲也。菩薩應學此等事，故言應也。不應者，不應為偷盜及殺生等事。此即誡、勸二門也。誡勿令殺、盜。勸令行善、慈悲、孝順，及學常住佛行行等，皆是善法而為孝順也。佛性者，一切眾生皆有當果之性。性是不改為義耳。
孝順者，盜彼財物，令彼窮乏，逆天悖理，皆不順也。又眾生皆多生父母，即惱害父母也。當果之性者，當來佛果，性本同然。背性習惡，自戕善本。言當發佛性中孝慈之心，不可行盜損物，自甘忤逆毒害也。
而反更盜人財物者。
解三寶物如律說。
盜人財物，已犯盜，盜三寶可知矣。輕重之科，詳具律藏。
是菩薩波羅夷罪。
菩薩戒本云：菩薩見劫盜奪他財物，起憐愍心，逼而奪取，勿令受用如是財物，受長夜苦。雖不與取，而無違犯，生多功德。然此或給本主，或作福事，則誠為功德。不然，難免過罪。
按此戒，菩薩心地法門戒心中，慈心、悲心、益心及孝順心所出也。
△第三、婬戒二：初、舉略，二、入文。
婬名非梵行。鄙陋之事，故言非淨行也。七眾同犯，大小乘俱制。而制有多少，五眾邪正俱制，二眾但制邪婬。與聲聞同異，大略同前。
邪正俱制名多，但制邪婬名少。出家五眾，竟斷婬欲。在家二眾，只禁其邪。能順佛制，俱名淨行也。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應三：初、舉婬事，二、明成業，三、舉輕況重。
自婬，教人婬。乃至一切女人，不得故婬。
出家人不應為也。
此乃至，謂從自至他，人中一切女也。出家不應者，言出家槩禁，揀在家者分邪正也。
問：亦有呪婬，如摩登伽先梵天呪是也。今何不制？
答：婬事易就，非殺盜比，何待呪術。故略之也。
△二、明成業，
婬因、婬緣、婬法、婬業。
此戒備三因緣成重：一、是道，二、婬心，三、事遂。或備五：一、是眾生，二、眾生想等。
備五，詳如後妄語戒中釋。大意一念本起婬心為因，多種助成其婬為緣，婬中資具方則為法，正作用成就婬事為業也。
乃至畜生女，諸天鬼神女，及非道行婬。
舉劣結過。自妻非道、非處、產後、乳兒、妊娠等，大論皆名邪婬。優婆塞戒經云六重，以制邪婬。戒中復制非時、非處，似如自妻。非時不正犯重。教人婬，自無迷染，但犯輕垢。或言菩薩則重。今釋聲聞、菩薩同爾，不與殺盜例也。人、畜、鬼、神、男、女、黃門、二根，但令三道皆重。餘稱歎摩觸出不淨，皆是此戒方便，悉犯輕垢也。
此乃至，從人趣至餘趣中一切女也。六重、三道等，猥亵不必具陳。
而菩薩應生孝順心，救度一切眾生，淨法與人。
應學佛菩薩淨行，如前教門不異。
觀眾生皆吾父母，息滅邪心，是名孝順心也。又邪婬逆理，亦不順故。
△三、結不應。
而反更起一切人婬，不擇畜生，乃至母、女、姊妹、六親行婬，無慈悲心者。
此中所制，皆不應為，為即犯罪，故結不應也。
此乃至，從疏至親也。
是菩薩波羅夷罪。
不言見機者，上云大略同前，則非盡同也。若佛度婬女，是遣化人耳。未能現化，而輒欲效嚬，入地獄如箭射。
按此戒，菩薩心地法門戒心中，定心、護心、慈心、悲心及孝順心所出也。
△第四、妄語戒二：初、舉略，二、入文。
妄是不實之名，欺凡罔聖，迴惑人心，所以得罪。此戒七眾同犯，大小乘俱制。與聲聞同異，大略同前。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應三：初、明妄語，二、成業相，三、舉況。
自妄語，教人妄語，方便妄語。
直出為言，宣述為語。論述有所表明，能詮理事，名為語也。自妄語者，言得上法。教他者，教說，或教他自說。方便妄說，如蜜塗樹，眾蜂悉來。
教他二義：一教說我得上人法，二教說彼自得上人法也。蜜塗者，塗蜜引蜂，詐言我能召蜂，以誑人也。
妄語因，妄語緣，妄語法，妄語業。
此戒備五緣成重：一、是眾生，二、眾生想，三、欺誑心，四、說重具，五、前人領解。
一、是眾生者，謂前三品境，上品境中，向父母、師僧妄語犯重。向諸佛、聖人，兩解：一云入重因；二云此人不惑，又能神力遮餘人令不聞，但犯輕垢。聖人有大小，有他心智者，有不得者，今從多例。羅漢及解行以上，向說罪輕。降此或得他心，或不得者，例悉同重。向中品境人天等同重，正是惑解妨道之限。向下品境四趣等，或言同重，今釋輕垢。
二、眾生想。有當、有疑、有僻，大略同前。有言妄語心通，本向此說，此不聞而彼聞，說亦同重。今釋不重，於彼無心故。
三、欺誑心，是業主。若避難，及增上慢，皆不犯。地持云：菩薩味禪，名染汙犯。當知菩薩起增上慢，亦輕垢。遣使，有兩解：一云：教他說我是聖人，亦重。以士無圭璧，談者為價，傍人讚說勝自道。教他道是聖，名利不入我，非重也。二云：聖法冥密，證之在我，必須自說方重，他說坐輕。
四、說重具，謂身證、眼見。若說得四果、十地、八禪、神通，若言見天龍鬼神，悉是重具。若說得登性地，一云既是凡法，罪輕垢。
五、前人領解。結罪時節多少，兩解，一云隨人，二云隨語結。此戒既制口業，理應隨語。遠為妨損，必應通人。小妄語戒，隨應人，人復隨語。若增上煩惱，犯則失戒者，復說但犯性罪。若對面不解，且結方便。後追思前言忽解者，則壞輕結重。
十重皆有因緣，今且釋四重，餘可例。
從多例者，言不論得他心與否，但對羅漢、解行以上則輕，降此則重。亦此二以上不惑、有神力，降此不然故也。
眾生想者，前三戒，疏無釋文，今始出之。曰當、疑、僻，其義未詳。意者律有凡夫作羅漢想，羅漢作凡夫想等文，今就此三，自分輕重。假令有羅漢於此，當者作是想言：當是羅漢。對之妄語，其罪則輕。疑者作是想言：是羅漢耶？非羅漢耶？對之妄語，其罪稍重。僻者作是想言：實非羅漢。對之妄語，其罪更重。有凡夫於此，或作想言：當是凡夫。其罪則重。是凡夫耶？非凡夫耶？其罪稍輕。實非凡夫。其罪更輕。前之三戒，亦復例此。未知是否，俟高明更詳之。
心通者，妄語亦分通心、隔心也。
業主者，言乃心聲，欺誑心正妄語業之主也。後諸戒多倣此。
染汙者，引例輕垢。言味禪自憍者犯染，則知增上起慢者犯輕也。增上慢者，非明知己不是聖，故言是聖以誑眾生，特繇小有所得，生增上想，將謂是聖，不自覺知，故止輕垢。
凡地者，言性地猶在凡法，非自言證聖比也。
前人領解者，明結罪時有二，一隨人為多少，二隨語為多少也。良以戒本制口，但應隨語，而有語止片辭，傳揚無盡者，又當通人也。小妄語，語無大失，應隨人。而本若默然，咎從何起？又當兼語也。
增上心犯失戒者，失戒則但是性上之罪，非今例也。又語出而人不解，則未成語禍，且結輕垢。至後解時，則改輕入重也。
大意一念本起妄語心為因，多種助成其妄為緣，妄語中資具方則為法，正作用成就妄語為業也。
乃至不見言見，見言不見，身心妄語。
不見言見等，小妄語也。妄言證聖，名大妄語，故舉以況。妄語屬口，云何身心？內作念，外發言，故併說身心也。
問：佛見兔入，何言不見？
答：為救兔故，權巧見機。所謂無所違犯，生多功德者是也。
而菩薩常生正語正見，亦生一切眾生正語正見。
外正語，內正見，合上身心不妄語也。是不敢道非，凡不敢道聖，皆正語正見也。
而反更起一切眾生邪語、邪見、邪業者。
菩薩當化一切眾生，正其三業。今反導彼以邪心發邪語，遂至造作邪業而招苦報，豈大士之體乎？
是菩薩波羅夷罪。
忍昧獨知之天，稱凡作聖，使初學彷徨失守，迷亂不前。正謂欺凡罔聖，迴惑人心者也。上干諸佛，下誤眾生，是故犯重。
按此戒，菩薩心地法門戒心中，定心、好說心及正直心所出也。
△第五、酤酒戒二：初、舉略，二、入文。
△初、舉略，
酤即貨貿之名，酒是所貨之物。所貨乃多種，酒是無明之藥，令人惛迷。大士之體，與人智慧。以無明藥飲人，非菩薩行。大論明酒有三十五失。所以制此為菩薩十重中攝也。七眾同犯，大小乘俱制。大小同異者，同不應酤。菩薩以利物故重。聲聞只不應作，犯七聚；貨賣但犯第三篇，是販賣戒所制。菩薩若在婬舍，或賣肉，犯輕垢，以招呼引召，不能如酒故也。
智論三十五失，始於現生虗乏，終於來世愚癡。又四分明三十六失，始於不孝父母、不敬三寶，終於落水失火、凍死熱亡。故知酒者，大則喪失慧命，小復傷殘色身，安可貨賣也？犯第三篇者，犯小乘七聚中第三篇，正對此輕垢中販賣戒也。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應三：初、舉酤事，二、成業相，三、舉況。
自酤酒，教人酤酒。
酤者求利。教人者，令人為我賣酒，亦同重；教人自酤，罪輕。
教人為我賣，則利歸己。教人自賣，則利歸人。故結罪輕重，與前文準。
酤酒因，酤酒緣，酤酒法，酤酒業。
因緣者，備五也：一、是眾生，二、眾生想，三、希利貨貿，四、真酒，五、授與前人。眾生，謂前三境。上品無醉亂者輕，是醉亂者重。中品境謂人天，正是所制，故重。下品四趣，亂道義弱，酤與罪輕。眾生想，有當、有疑、有僻，同前。若隔心亦重。希利貨賣亦重，以欲得多集故。真酒者，謂依醉亂人者。藥酒雖希利貨，不亂人，貨無罪。一云：待飲時隨人數結重，如小兒來酤，彼竟不飲，於誰結重耶？法者，是酤酒方便法用也。業者，運手。
亂道義弱者，鬼畜等飲，比之人天，其惑亂道心之義輕也。
問：人天因醉而亂，則誠然。云何上品亦有亂者？
答：此有二義：一則師僧、父母，未必是聖；二則小聖亦有亂者，義見後解，如降龍羅漢之類是也。
隔心宜輕，今云亦重者，雖飲彼出於無心，醉則害人等耳，故重。
待飲時者，言授與人，即當結重。必待飯時隨人以結，則小兒雖酤不飲，將於誰人結重耶？
大意一念本起酤酒心為因，多種助成其酤為緣，酤酒中資具方則為法，正作用成就酤酒事為業也。
一切酒不得酤，是酒起罪因緣。
一切酒者，酒有多種：一、穀造；二、菓造，如甘蔗、葡萄、棗等；三藥造，諸香樹花葉等，又乳熱者亦可作酒。諸酒醉人，力有強弱，俱不得酤，故云舉輕況重。起罪者，出其繇也。大莊嚴論云：佛說身口意，三業之惡行，惟酒為根本。惡行根本，正起罪因緣也。
而菩薩應生一切眾生明達之慧。
簡是別非。無所昏蔽，曰明。趣是背非，無所滯礙，曰達。菩薩應啟發眾生如是智慧，令捨迷途，登覺岸，乃大士之體也。
而反更生一切眾生顛倒之心者。
承上酤酒與人，使人顛倒。是非不辨，趣背乖宜，迷惑錯亂，名顛倒也。
是菩薩波羅夷罪。
問：飲酒犯輕。酤酒未必飲，云何犯重？
答：繇酤乃有飲，飲之害有限，酤之禍無窮。故儀狄造酒，禹輒疏焉。菩薩犯之，安得不招棄罪？
按此戒，菩薩心地法門戒心中，慧心、達心所出也。△第六、說四眾過戒二：初、舉略，二、入文。
說，是談道之名。眾，謂同法四眾。過者，七逆十重也。一以抑沒前人，損正法，故得罪也。此戒七眾同犯，大小乘俱制。大士掩惡揚善為心，故罪重也。上者第二篇，中者第三篇，下者第七聚，聲聞法如此，與菩薩有異也。
聲聞分罪輕重。菩薩咸重者，以大士慈物為心，但有所說，皆傷慈也。有譽不有毀，過仁不過義，正猶是也。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應二：初、明說事，二、成業相。
口自說出家在家菩薩、比丘、比丘尼罪過，教人說罪過。
此所謂同法四眾也。既云同法，若遇有過，應當三諫殷勤，密令悔改，內全僧體，外護俗聞。而乃恣口發揚，貽羞佛化，豈大士之心耶？
問：師於弟子可說過否？
答：始則善誨，義同三諫。終不率教，擯而絕之。幸勿泥此，姑息含容，養成巨惡。不教悔罪戒中，當廣明也。
罪過因，罪過緣，罪過法，罪過業。
此戒備六緣成重：一、是眾生，二、眾生想，三、有說罪心，四、所說罪，五、所向人說，六、前人領解。
一、是眾生者。上、中二境，取有菩薩戒者方重，以妨彼上業故。無菩薩戒，只有聲聞戒，及下境有戒、無戒，悉犯輕垢。此戒兼制，以妨業緣。文云在家菩薩，即是清信士女；出家菩薩，是十戒、具戒。又言比丘、比丘尼，一云猶是出家菩薩具戒者耳。亦云是聲聞僧尼，若說此人重過，亦犯重，此是行法勝者，亦損深法故。
二、眾生想，有當、有疑、有僻，大意同前。
三、說過者，有兩：一、陷沒心，欲令前人失名利等；二、謂治罸心，欲令前人被繫縛等。此二心皆是業主，必犯此戒。若獎勸心說，及被差說罪，皆不犯。
四、所說過，謂七逆十重，稱犯者名字，在此戒正制。若謂治罰心，在第四十八破法戒制。若說出佛身血、破僧。依律部，本制向僧說，是謗僧。如出血等事希，故輕。此正制向無戒者說，應得罪。若重罪，作重罪名說，是事當義。作輕名說，是論則失當義。但令心重事重，悉同犯重，此是名僻。若事僻者，實輕謂重，則犯重；實重謂輕，則罪輕，以其心謂輕重故。若作書、遣使，一云同重，二云罪輕。然犯七逆十重，前人失戒，失戒後說，但犯輕垢。
五、向人說。謂上、中二境，無菩薩戒，向說犯重，損法深故。為下境悉輕，毀損不過深。文云：菩薩聞外道、二乘說佛法過，應慈悲教化，而反自說。即是向彼人說，損辱為甚。
六、前人信解己所說，口業事遂，據此時結罪。結罪多少，一云隨人，二云隨口業。
妨業緣者，聲聞及下境，說其過，亦妨彼道業因緣也。
在家、出家者，五戒、十戒、具戒菩薩也。
比丘、比丘尼，有二：或出家菩薩，則說其過犯重。或聲聞僧尼，亦犯重者，以行法勝，損彼勝法故。
陷沒、治罰，俱出惡心，是以犯重。獎勸說者，匡救為懷，溫言化導，出慈心故。被差說者，僧法所遣，教使責問，出公心故，是以不犯。然治罰心，在破法戒輕制者何？良繇此戒以稱名說七逆等成重，今出血、破僧，既不恒有，況向僧說，不向異眾，故輕耳。
又說罪兩僻：一、名僻者，重罪說重，名非僻；重罪說輕，名為僻。然必以陷沒、治罰而說重者，心事俱重，則重也。二、事僻者，輕罪說重，心重故重；重罪說輕，心輕故輕也。所向人與所說人反對成罪，上中境無菩薩戒者重，有戒及下境皆輕也。或言僻，是前當、疑、僻義。而此屬第四所說過，彼是第二眾生想，故不用。
而菩薩聞外道惡人，及二乘惡人，說佛法中非法非律，常生慈心，教化是惡人輩，令生大乘善信。
二乘何以稱惡？以大對小，亦得名惡，以其不發大心，缺於慈悲故也。
而菩薩反更自說佛法中罪過者。
尚教化他人莫說，而反自說，慈心安在乎？信心安在乎？
是菩薩波羅夷罪。
問：菩薩說外道之過，不令惑眾，犯重否歟？
答：經言佛法中，則揀非佛法矣。此之說過，正大士摧邪顯正之大權也，焉得犯？
問：菩薩說惡比丘之過，不令眾效其所為，犯重否歟？
答：疏開獎勸、被差，則惟除惡心私心耳。此之說過，正大士勸善懲惡之大機也，焉得犯？
問：菩薩而作言官，說百寮之過，不令天下受其害，犯重否歟？
答：經舉四眾，則揀非四眾矣。此之說過，正大士忠君報國之大義也，焉得犯？
按此戒，菩薩心地法門戒心中，慈心、信心、護心、好說心所出也。
△第七、自讚毀他戒二：初、舉略，二、入文。
自讚者，自稱己功德。毀他者，譏他過惡。備二事故重。菩薩與直於他，引曲向己，何容譽我毀他？故得罪。七眾同犯，大小乘俱制。但菩薩利安為本，故讚毀罪重。聲聞不兼物，毀他犯第三篇，自讚犯第七聚。
備二事者，明單自讚、單毀他者不犯重也。聲聞讚毀，分屬三、七，所以輕者，本不兼物故也。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應二：初、明讚毀，二、成業相。
自讚毀他，亦教人自讚毀他。
教人亦二：一者、教人讚我。毀他者，教人自讚彼身，毀他人也。
毀他因，毀他緣，毀他法，毀他業。
此戒備五緣成重：一、是眾生，二、眾生想，三、讚毀心，四、說讚毀具，五、前人領解。
一、是眾生者。一云：毀上、中二境犯重，毀下犯輕。二云：上、中二境，有菩薩戒者方重，惱彼妨深故。若無戒，及下境有戒，悉輕，惱妨淺故。
二、眾生想。有當、有疑、有僻，大意同上。
三、讚毀心，謂揚我抑他，欲令彼惱。若折伏，非犯。自讚毀心，正是業主。教他兩解，一云同重，二云罪輕。
四、說讚毀具者。此經漫云他人受毀辱，依律部有八事，云云。
五、前人領解者。彼人解讚毀之言，隨語語結重。增上犯，已失戒，後但性罪。前戒制向他說彼過，只八事中犯事，以向無戒人故重。
讚毀心，謂有心揚我抑彼，故犯。折伏非犯者，憫彼過咎，示威折伏，欲令悔改故，雖自讚毀他不犯。
八事者，僧祇只開七事：一、毀他種姓，二、毀他業，三、毀他相貌，乃至七毀他結使。以皆令彼人慚羞，故名毀辱。又闡陀異語惱他有八事，亦其類也。向他說彼過，制在八事中，非兼讚毀，似可從輕，而前戒制重，以向無戒故。
而菩薩應代一切眾生受加毀辱惡事，向自己好事與他人。
代受眾生毀辱，意含不奪受眾生讚譽也。惡事向己者，明不毀他而反自毀也。好事與人者，明不自讚而反讚人也。善則稱君，過則稱己，正此義也。
若自揚己德，隱他人好事，令他人受毀者。
菩薩善戒經云：若菩薩為人所讚，言是十住，若阿羅漢等默然受者，得罪。據此，則受人讚亦不可，何況自讚而兼毀他耶？
是菩薩波羅夷罪。
問：世尊謂：天上天下，惟我獨尊。而彈㡿二乘、排斥外道，不幾於自讚毀他否耶？
答：讚毀者，謂其以我人勝負為懷，惟知利己，不念損人耳。今世尊任己是佛，欲眾生成佛也；斥他是邪，恐眾生入邪也。全體大悲，何名讚毀？使其執卑己尊人之小節，則眾生莫知從違，萬古如長夜矣，所得者少，所失者多，豈大士之體乎！
按此戒，菩薩心地法門戒心中，護心、喜心、好說心所出也。
△第八、慳惜加毀戒二：初、舉略，二、入文。
慳惜是愛悋之名，加毀是身口加辱前人。求財、請法，慳悋不與，復加毀辱，頓乖化道，故得罪。此戒七眾同犯，大小不全共。菩薩不揀親疏，求者皆施，不與、加辱皆犯，以本誓兼物故。聲聞惟弟子不教法，犯第七聚，不與財不制。尼家二歲內不與財、法，犯第三篇；二歲外不與，犯第七聚。加毀隨事各結，不合為重。
二歲內者，出家未及二年也。二歲外者，出家已及二年也。蓋以初始出家，未能自立，全仰賴師，財、法宜急。出家二歲，稍能自立，與或可緩，亦無害也。聲聞不與財不制，尼雙制者，以女乞財、法，兩俱不易故。慳毀二事不相合成重者，言各結罪，不同讚毀例也。
△二入文。初、標人；二、序事；三、結罪。
若佛子。
△二、序事三：初、不應，二、明應，三、結不應。
△初、不應二：初、明慳悋，二、成業相。
自慳，教人慳。
教人慳者，或教令慳祕財法勿施，或復教令加毀也。
慳因，慳緣，慳法，慳業。
此戒備五緣成重：一、是眾生，二、眾生想，三、慳毀心，四、示慳相，五、前人領解。
一、是眾生者，謂上、中二境犯重，下境輕。
二、眾生想，如前。
三、慳毀心，謂惡瞋悋惜財法，而加打罵，是犯。若彼不宜聞法得財，宜見訶辱，皆不犯。自慳自毀，正是業主。犯輕垢，以前人教不犯我故。
四、示慳相者，或隱避不與財法，或言都無，或手杖驅斥，或惡言加罵等，皆名示相。或自身示作，或使人打罵，皆重。若彼遣使求財請法，對使人慳惜，或惡言呵罵，皆應不重，既非對面，損惱彼輕故。決定毗尼經云：在家菩薩應行二施：一、財，二、法。出家菩薩行四施：一紙，二墨，三筆，四法。得忍菩薩行三施：一王位，二妻子，三頭目皮骨。當知凡夫菩薩，隨宜惠施，都杜絕故犯也。
五、前人領解，知悋惜之相，領納打罵之言，隨事隨語結重。此戒亦一例結重也。
不宜聞法者，或根劣非器，或聞反生謗之類是也。不宜得財者，或用財造惡，或因財得禍之類是也。宜見訶辱者，或頑愚因懲治而改悔，或豪傑繇折挫而興起之類是也。如斯慳毀，正是成就彼人，何犯之有？以前人教者，言自慳毀則犯重，若犯輕垢者，以前人教使之然，非己自犯故也。一云以教前人不犯我故。
而菩薩見一切貧窮人來乞者，隨前人所須，一切給與。
身貧乞財，施之以財。心貧乞法，施之以法。隨其所須，無不滿願，故云一切給與。優婆塞戒經云：見乞者，多少隨宜給與，空遣還者得罪。按此，則知在家尚宜布施，況出家菩薩，學大悲者耶？
而菩薩以惡心瞋心，乃至不施一錢、一針、一草，有求法者，不為說一句、一偈、一微塵許法，而反更罵辱者。
反上不為給與，反加罵辱，是慳毀雙具也。
問：自理未明，無法誨彼，當如之何？
答：此制有而不施者，如其無法，自應實對，不可誑妄說法，疑悞前人，反取深咎。
是菩薩波羅夷罪。
按此戒，菩薩心地法門戒心中，捨心、慈心、悲心、施心、益心所出也。
△第九、瞋心不受悔戒。初、舉略二入文。
不受悔謝，乖接他之道，故得罪。此戒七眾同犯，大小乘不全同。菩薩本接取眾生，瞋隔犯重。聲聞自利，犯第七聚。
霜之雪之，昊天非害物也，正所以培生育之原。責之治之，聖人非絕人也，正所以闢自新之路。瞋心縱而不休，眾生隔而不接，豈大士之體乎？聲聞本無大慈，只犯七聚，非今例也。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應二：初、明瞋事，二、成業相。
自瞋，教人瞋。
問：瞋非樂事，云何教人，能令彼聽？
答：人固有本性兇暴，教以忍則不喜，教以瞋則樂從者。秦皇之賢逐客，漢主之悅智囊，是也。
瞋因，瞋緣，瞋法，瞋業。
此戒具五緣成重：一、是眾生，二、眾生想，三、隔瞋心，四、示不受相，五、前人領解。一、是眾生者，上、中境重，下境輕也。二、眾生想，有當、有疑、有僻等，同上。三、隔瞋心者，不欲和解，犯重；知彼未堪受悔，不犯。四、示不受相，或關閉斷隔，發口不受。五、前人領解，知彼不受。身口加逼之苦，隨身口業多少結重。
不欲和解者，決志不解。知未堪受者，以彼悔心未切而不解也。身口加逼者，身捶打、口罵詈也。
而菩薩應生一切眾生善根無諍之事，常生慈悲心、孝順心。
心地平等，本自無諍，此眾生善根也。當生起眾生善根中如是美事，而乃自處瞋恚鬬諍之地可乎。慈悲者，觀諸眾生如保赤子，不忍傷也。孝順者，觀諸眾生如己父母，不忍逆也。
而反更於一切眾生中，乃至於非眾生中，以惡口罵辱，加以手打，及以刀杖，意猶不息，前人求悔，善言懺謝，猶瞋不解者。
非眾生有二：一、真化對，謂變幻化作者是也。二、聖凡對，則諸佛聖人是也。
是菩薩波羅夷罪。
菩薩戒本云：不犯者，欲方便調伏彼故。若不如法謝者，不其其謝，亦無違犯。
按此戒，菩薩心地法門戒心中，忍心、喜心、慈心、悲心及孝順心所出也。
△第十、謗三寶戒二：初、舉略，二、入文。
亦云謗菩薩法，或云邪見邪說戒。謗是乖背之名。絓是解不稱理，言不審實，異解說者，皆名為謗也，乖己宗故得罪。七眾同犯，大小俱制。大士以化人為任，令邪說亂正，故犯重。聲聞異此，三諫不止，犯第三篇。
絓是二字，疑誤。據文勢，經中應有絓字，而今無之。又絓訓止、訓懸，於義無取。或曰當作總是，理恐然也。解不稱理者，邪僻之見，不合正理而謬說也。言不審實者，疑似之事，不考真實而妄說也。異說者，外聖賢不易之定論，而別為一說也。一云妙玄屢用絓字，更詳。
△二、入文三：初、標人，二、序事，三、結罪。
若佛子。
△二、序事三：初、不應，二、明應，三、結不應。
△初、不應二：初、明謗事，二、成業相。
自謗三寶，教人謗三寶。
世有著作謗辭，傳播後代。初學淺識，隨而和之。此則自謗、教他，實兼備焉。取快目前，遺殃累劫矣。
謗因，謗緣，謗法，謗業。
此戒備五緣成重：一、是眾生，二、眾生想，三、欲說心，四、正吐說，五、前人領解。一、是眾生，謂上、中二境，若菩薩、若聲聞、若外道，向說犯重。二、眾生想，有當、有疑、有僻，如上。三、欲說心者，運意作欲向說之意。四、正說者，發言向他。自對他說，若令他傳說，悉重。五、前人領解，納受邪言，隨語語結重。若作邪說經者，欲令人解，隨彼披覽發解者，隨語語重。
是眾生，當有上、中、下境，此缺下境者，文誤脫也。欲說心者，心欲說而口未說，未犯重也。隨語語結重者，一語一重也。又言隨語者，上是自出邪言，下是以邪見謬作聖經也。
而菩薩見外道及以惡人一言謗佛音聲，如三百矛刺心。
心外求法，皆名外道，非必極邪也。心捨大乘，皆名惡人，非必巨慝也。
況口自謗，不生信心、孝順心，而反更助惡人、邪見人謗者。
邪見推畫，條緒乃多，略有四種：一上邪見，二中，三下，四雜。
上邪見者，撥一切都無因果，如闡提。
中邪見者，不言都無因果，但謂三寶不及。外道有兩相：一、法相異，謂三寶不如，此是痤陋之心，計成失戒。二、非法相，知三寶為勝，口說不如。既不翻歸，戒善不失，隨所出言犯重，亦此戒所制。
下品邪見，不言三寶不及外道，但於中棄大取小，心中謂二乘勝，大乘不及。若計未成，犯輕垢。下自有背大向小，此戒中廣明。
雜邪見，有四種：一、偏執，二、雜信，三、繫念小乘，四、思義僻謬。
偏執有二：一、執大謗小，二、偏謗一部。執大謗小者，計云惟有大乘，都無小乘，非佛所說。此謗聲聞藏，犯輕。偏謗一部者，於方等中，偏言一部非佛說。若計成，犯輕垢。既不頓違經教，犯輕垢，不失戒。
二、雜信者，謂心中不背因果及三寶、大乘，但言外道鬼神有威力，遂奏章解神，或勸他，悉犯輕垢。
三、繫念小乘。知大乘高勝，且欲斷煩惱，取小果，後更修大，此名念退。若計成，犯輕垢。
四、思義僻謬。如即今人義淺，三五家釋，此應非罪，是我智力不及，非作意強撥也。復有知義輕輒解，復有知他為是，強欲立異，皆邪畫之流，所犯輕垢。
承上不忍耳聞，況口自謗？不敢自謗，況助人謗？故得罪也。
不翻歸者，心猶知勝，未是翻正歸邪，故不失戒。
謗聲聞乘，犯輕垢者，以計非佛說故。夫三世諸佛，皆說三乘。人天福田，咸資四果。安可謗耶？新學小生，特宜謹此，毋逞淺解，自取愆尤。或復蔑棄具戒，謂不須受，亦謗類也。
奏章解神者，今有身為釋子，而效彼黃冠，符牒表章，奏解鬼神也。
三五家釋者，言智力淺，非敢擅己撥置，故無罪。知義輕輒解者，任己輕淺，臆度差謬，忽略罪也。知他為是者，他說本是，曲為排斥，欲彰己勝，憍慢罪也。畫者，思惟籌畫。不正之畫，名邪畫也。
是菩薩波羅夷罪。
紹隆三寶，菩薩法也。今反謗焉，寧不犯重？
按此戒，菩薩心地法門戒心中，護心、信心、念心及孝順心所出也。
△三、總結三：初、舉所持法，二、誡勸犯持，三、總指後說。
△初、舉所持法二：初、舉人，二、舉法。
善學諸仁者。
善學諸仁者，是歎美之辭。
一本作諸人者非是。蓋人泛，而仁切。仁者慈悲孝順，利濟為懷，正善學戒者之稱也，猶世言厚德之士也。
是菩薩十波羅提木叉。
此言保解脫。解脫是果，戒是因，因中說果也。
今方學戒，未能解脫，後必解脫，是當因說果也。
△二、誡勸犯持二：初、總勸學持，二、別舉得失。
應當學。於中不應一一犯如微塵許，何況具足犯十戒。
極言十重之不可犯也。
△二、別舉得失二：初、舉得失，二、勸學持。
若有犯者，不得現身發菩提心，亦失國王位、轉輪王位，亦失比丘、比丘尼位，亦失十發趣、十長養、十金剛、十地、佛性常住妙果，一切皆失。墮三惡道中，二劫三劫，不聞父母、三寶名字。以是不應一一犯。
持戒如平地，佛果如妙種，菩提心如芽。心地戒虧，雖育佛種，不生芽矣。現身者，言他生未可知，此生必不發也。
國王、轉輪王者，世間尊貴，亦繇戒得也，心地端嚴，本尊貴故。比丘、比丘尼者，出世間高尚，亦繇戒得也，心地清淨，本高尚故。發趣、長養、金剛者，菩薩三十心，亦繇戒得也，心地不遷於惡即住，心地能為諸善即行，心地慈愍眾生即向故。十地者，菩薩極位，亦繇戒得也，心地發生無量，具足諸地大功德故。佛性常住妙果者，等、妙覺果，亦繇戒得也，心地本來是佛，今圓滿故。若犯十重，則永失如上大益也。
按彌沙塞羯磨本云：犯波羅夷，名壞根本。析石斷命，豈更生全？大乘懺中，雖云除滅。然於宗法，永無僧用。此既本禁，不類餘愆，特須謹剋，碎身堅護。但凡情易起，對境容虧。若無一念覆藏，律中許其改悔。只可清其犯業，僧法豈得預哉！
汝等一切菩薩，今學、當學、已學。如是十戒，應當學，敬心奉持。
已學則既奉持，云何復勸？良繇心地無盡，菩薩學心地法門亦無盡。佛自半月誦，況菩薩耶！
八萬威儀品當廣明。
懸指大本後分八萬威儀品當說。
大本，即百二十之本也。
△二、四十八輕三：初、總標，二、別解，三、總結。
佛告諸菩薩：已說十波羅提木叉竟。四十八輕，今當說。
不但曰十波羅夷，而曰木叉者，犯之則極惡，依之則解脫也。
△二、別解四十八：初、不敬師友戒，二、飲酒戒，三、食肉戒；四、食五辛戒，五、不教悔罪戒，六、不供給請法戒，七、懈怠不聽法戒，八、背大向小戒，九、不看病戒，十、畜殺眾生具戒，十一、國使戒，十二、販賣戒，十三、謗毀戒，十四、放火焚燒戒，十五、僻教戒，十六、為利倒說戒，十七、恃勢乞求戒，十八、無解作師戒，十九、兩舌戒，二十、不行放救戒，二十一、瞋打報讎戒，二十二、憍慢不請法戒，二十三、憍慢僻說戒，二十四、不習學佛戒，二十五、不善知眾戒，二十六、獨受利養戒，二十七、受別請戒，二十八、別請僧戒，二十九、邪命自活戒，三十、不敬時戒，三十一、不行救贖戒，三十二、損害眾生戒，三十三、邪業觀覺戒，三十四、暫念小乘戒，第三十五、不發願發，三十六、不發誓戒，三十七、冒難遊行戒，第三十八、乖尊卑次序戒，三十九、不修福慧戒，四十、揀擇受戒戒，四十一、為利作師戒，四十二、為惡人說戒戒，四十三、無慚受施戒，四十四、不供養經典戒，四十五、不化眾生戒，四十六、說法不如法戒，四十七、非法制限戒，四十八、破法戒。
△第一、不敬師友戒二：初、舉略，二、入文。
傲不可長，妨於進善，故制。七眾同犯，大小乘俱制。
禮云：傲不可長，欲不可縱，志不可滿，樂不可極。世間四禁，以傲為先。今四十八輕戒，亦首戒乎傲。故修道者，賴師而教，資友而輔，善果所繇進也，敢不敬歟？
△二、入文三：初、標人，二、序事，三、結罪。
若佛子。
△二、序事三：初、勸受，二、明應，三、不應。
△初、勸受三：初、所勸人，二、勸令受，三、明受利。
欲受國王位時，受轉輪王位時，百官受位時。
前明勸受，是結大戒遠緣。凡舉位人為勸，恐王憍奢縱逸，不修戒行，故偏勸王。雖秉法行殺，有罪有福，如聖所說。
結遠緣者，先勸受，是導之令入大戒善中也。有罪福者，言持戒則積善，不持則增惡，故罪福生焉。豈以秉法行殺，而可憍奢放縱，不畏罪福乎？明當依聖言，受聖戒也。
夫大戒本通道俗，而文中獨舉王、官，所以者何？出家以師友為父兄，理自應敬，不待言故。又僧尼無位，慠慢難生。王、官有勢，憍倨易起。故意普而辭偏也，豈曰僧尼可以不敬師友乎？疏云七眾，義自明矣。
應先受菩薩戒。
受戒在先，受位在後，聖主良臣，繇此其出也。
問：唐、虞、三代之君，禹、稷、伊周之佐，不聞受菩薩戒，何也？
答：佛法未入中國故也。
問：隋煬帝為太子，嘗受戒於天台矣，荒淫暴虐，無惡不造。戒果何益乎？
答：此正謂有受而無持，始勤而終退。不行者之過，非戒之過也。且文帝亦請經法師受菩薩戒，而仁慈恭儉，號稱治平。豈非行與不行之故歟？使煬帝以東宮之心而南面，慎終如始，受持不易，是妙海重生也，安知其不躋堯舜而嫓成康耶？
又續高僧·慧約傳云：梁帝築壇禁中，延釋慧約，發弘誓心，受菩薩戒。暫屏袞服，恭受田衣。當受戒時，有一鵲、二孔雀，歷階而昇，驅斥不去。至於戒畢，然後飛騰。此帝王之盛節，有國之祥徵也。而人以臺城之釁議之。噫！御宇而歷年半百，處世而壽命八旬，求之古今，斯亦罕矣。況乎持律則一食而休，勤民或漱水以過，又帝之素行耳。至於遇難安命，却食攝心，正不負所受之戒，非煬帝所能及也。而乃誣以餓死，好事者之為是言也，其真忍心哉！
一切鬼神救護王身、百官之身，諸佛歡喜。
若受得戒，非人防護，福善增多，下悅鬼神，上匡佛法。有人言此文屬總勸受戒。若是總勸，何簡高下？偏勸王、官者，制令恭敬，恐王憍奢，故舉為言先也。
承上，戒應受者，以有此益故。鬼神救護者，五戒尚有二十五神擁護，況菩薩戒乎？庶人持戒，鬼神亦護，況王官乎？諸佛歡喜者，此戒千佛流通，惟期普度，今能受持，寧不歡喜？鬼神護，則身心康豫，國界安寧，陰陽調，風雨時，慶之至也。諸佛喜，則福田彌廣，慧海增深，現生至德高隆，當來妙果成就，善之至也。
△二明應初、已得戒善，二、應生孝敬，三、出所敬境。
既得戒已。
生孝順心、恭敬心。
師生我法身，有父道焉，當孝順故。友助吾進修，有兄道焉，當恭敬故。又師友不可逆、不可慢，俱當孝敬故。
見上座、和尚、阿闍黎大德，同學、同見、同行者，應起承迎，禮拜問訊。
毗婆沙論云：有三上座：一、生年上座，即尊長耆舊也。二、世俗上座，即知法、大財、大位、大族、大力、大眷屬也。三、法性上座，即阿羅漢也。毗尼母云：出家二十臘，至四十九臘，為上座。和尚，此云力生。法身功德，師力生故。阿闍黎，此云軌範。軌儀模範，賴教授故。和尚即本師，闍黎、上座，師之次也。大德，贊辭。同學，宗同一師也。同見，心同一解也。同行，身同一業也。將至承迎，迎已禮拜，禮已問訊，皆孝敬之道也。
問：三公、三孤，小學、大學，王官之師友也。今曰和尚、闍黎者，何耶？
答：彼是世間之師友，此是出世之師友也。繇世間之師友，而德廣業崇。繇出世之師友，而斷惑證智。蓋並行而不悖，當兼敬而弗遣者也。昔賢有言：臣已受孔子戒。蓋未諳此意。
而菩薩反生憍心、慢心、癡心、瞋心，不起承迎禮拜，一一不如法供養，以自賣身、國城、男女、七寶、百物，而供給之。
不應生慢也。前明應，應行謙卑，敬讓師友。自下諸戒，皆有此意。
憍者亢己，慢者忽人，癡者當賢聖而不知，瞋者宜親愛而反嫉。且承迎禮拜，接見之常儀耳。進此猶當如法供養，竭誠盡力，故曰賣身，如常啼賣心肝而學般若是也。國城、男女等，例此可知。
若不爾者，犯輕垢罪。
問：不爾賣身、國城等物，以為供養，便名犯罪。或幾言難以阻人之進乎？
答：此要其誠敬之極而言之耳。人非至貧，寧無微物可充供養？為法忘軀，志當如是，非必然也。
按此戒，菩薩心地法門戒心中，信心、念心及孝順心、恭敬心所出也。
△第二、飲酒戒。初、舉略二、入文。
△初、舉略。
酒開放逸門，故制。七眾同犯，大小俱制。惟咽咽輕垢。
咽咽者，一咽一輕垢也。
△二、入文二：初、標人，二、序事。
若佛子。
△二序事三：初、明過失，二、制不應，三、舉非結過。
故飲酒，而酒生過失無量。若自身手過酒器與人飲酒者，五百世無手，何況自飲？
過酒器與人，二解：一云執杯酒器令相勸，二云止過空器令斟酌。尋下況語，應如後釋。過器尚爾，況自飲乎？所以結戒有五五百：一五百在鹹糟地獄，二五百在沸屎，三五百在曲蛆蟲，四五百在蠅蚋，五五百在癡熟無知蟲。今之五百，或是最後。與人癡藥，故生癡熟蟲中也。
文勢謂佛子故犯戒飲酒，而不知酒生過失無量，故勿飲也。一本作生酒，解者謂故飲酒，而生酒中過失。文似不順，今依古文。
過失無量者，非但三十五失、三十六失，律中又明十過：一、顏色惡；二、少力；乃至九、智慧減損；十、身壞命終，墮三惡道。更餘經傳所明過失，不可勝舉。具降龍之力，伏地無知。導攘雞之非，諸戒盡喪。乃至威雄炮烙，而牛飲滅宗。功著澶淵，而漏言失事。過之生也，寧有量乎！古人寧棄酒不棄身者，蓋為此也。
問：飲酒之戒，昔犯必多。無手之人，今見何鮮？
答：無手者，不必盡是人中無兩手也。蛇、蚓、鰍、鱔之屬，皆無手報。故初鹹糟，而最後五百，名曰癡熟。癡蠢酣熟，頑然無知，即無手報也。
問：沈湎之流，理應無手。云何過器，便獲斯殃？且如君父之壽，臣子稱觴。豈得誠敬之心，反招惡劣之報？
答：凡言罪者，皆為有菩薩戒者言也。已受菩薩大戒，當行菩薩大道，發大心，證大果，乃所以壽吾君親。而杯酒之敬，敬之小者也。然而無手之報，非此類所感。彼感報者，蓋是慣持癡器，常貯癡藥，獎誘癡人，成就癡業耳。豈比夫稱觴君父，雖不名大敬，終不失為誠敬之心乎？無手之報，加於此等，則忠臣孝子必有所憤惋而不平者，吾故表而出之。
亦不得教一切人飲，及一切眾生飲酒，況自飲酒？一切酒不得飲。
教人及非人，并自飲，皆制。
非人，指一切眾生，人狹而眾生廣也。一切酒者，酒之類廣，如前十重中釋。
若故自飲，教人飲者，犯輕垢罪。
自作、教他，悉同輕垢。必重病宣藥，及不為過患，悉許也。未曾有經，末利飲酒，此見機為益，不同恒例。
重病，揀輕疾也。宣藥，言以酒導藥，煎煑調和，酒味已變，是藥非酒，是故得飲。諸經要集第十七，經云：佛言：酒多過失，開放逸門。飲如葶藶，犯罪已積。若消疾苦，非先所制。述曰：不得見前文開，籠通總飲。必須實病，重困臨終，餘藥莫治，要須酒和得瘥者，方可開也。
不為過患者，酒惟生過無量，故言能免斯過者則許也。
末利飲酒者，波斯匿王夫人末利，受菩薩戒，因王欲殺厨官，置酒宴王，相共勸飲，為解厨官，遂得不死，詣佛首罪。佛言：如斯犯戒，利莫大焉。末利女人而有丈夫之作，見機行權，正大士之體也，安可以常法拘之？如無末利之心，妄希末利之迹，獲罪如律，害莫大焉。慎之慎之。
問：出家禁飲，無待論矣。漢書云：酒者，享祀祈福，故有國家者，以酒合歡，以酒成禮。云何世間而得禁飲？
答：夏禹以前，不聞有酒。唐虞之治，禮備樂和。酒之可去，明亦甚矣。
問：疏開不為過患者，何也？
答：此正明免於過患者難也。誠使百拜而禍弗侵，無量而亂不及，文忠終身不醉，思遠醉勝醒人。能如是者，疏文開許，意有在焉。如其不能，禁絕為上。
按此戒，菩薩心地法門戒心中，明心、達心及不放逸心所出也。
△第三、食肉戒二：初、舉略，二、入文。
食肉斷大慈心。大士懷慈為本，一切悉斷。聲聞漸教，初開三種淨肉等，後亦皆斷，文云：當知斷現肉義。大經·四相品廣明三種、九種、十種也。
初開者權，後斷者實，如楞嚴、楞伽等所明是也。三種者，見、聞、疑也。九種者，合前三，更加自死、鳥殘等六事也。
△二、入文三：初、標人，二、序事，三、結戒。
若佛子。
△二、序事三：初、明過失，二、制不應，三、舉非結過。
故食肉，一切眾生肉不得食。夫食肉者，斷大慈悲佛性種子。一切眾生，見而捨去。
故食肉者，明非誤食，正指過也。見而捨去，如鷗去海翁之機，鴿搖羅漢之影，微細如斯，重可知矣。
問：經稱：食肉之人，入於山林、虎狼師子，皆來集會。今云一切眾生見而捨去者何？
答：捨去者，驚其殺心而遠離也。來集者，嗅其同氣而相求也。或去或來，皆惡因緣也。
是故一切菩薩，不得食一切眾生肉。
一切菩薩者，從初發心，以至位滿，皆不得食肉也。今人有得少知見，便謂逆行無礙，恣意食啖，厥罪可勝言哉！
問：求那䟦摩之對宋主也，曰：帝王所修，與匹夫異。出一嘉言，則士庶咸悅。布一善政，則神人以和。刑不夭命，役不勞力，則風雨時，寒暑調，百穀茂。如此持齋，齋亦大矣。如此不殺，戒亦至矣。豈在輟半日之餐，全一禽之命，然後為弘濟耶？斯言與戒似不相合，然歟否歟？
答：此隨緣順機，變通不滯，正大士之體也。是故遇崇道之君，則將順其美。勢不可為，則求那所論，乃旁行曲運之微權，默導潛移之妙術也。非天下之大智，其孰能與於此？
食肉得無量罪。
楞伽經佛告大慧：有無量因緣，不應食肉。如云：眾生從本以來，常為六親故；不淨氣分所生長故；眾生聞氣，悉生恐怖，如旃陀羅，狗見驚吠故；慈心不生故；呪術不成故；諸天所棄故；夜多惡夢故；虎狼聞香故。文多不錄。又楞嚴亦云：食肉之人，縱得心開，似三摩地，皆大羅剎。云何食眾生肉，名為釋子。得無量罪，不其然哉！
問：蠶之害亦慘矣。制食肉，不制衣帛者何？
答：文互見故。煑繭斷命，十重殺中攝。鑊湯、鏁車、殺具中攝。例養六畜，損害眾生中攝。為利資身，邪命自活中攝。而首楞巖經亦禁綿絹。是知僧號衲子，士稱布衣，無待論矣。若夫王臣，則惡衣服，美黻冕，自有古人之成訓在。
若故食者，犯輕垢罪。
若有重病，飲藥能治，準律得噉，或應不制。
重病同前，揀非小疾。能治或可從權，無功不必強食。或應不制者，或者疑辭，疑此或不犯戒也。
按此戒，菩薩心地法門戒心中，慈心、悲心所出也。
△第四、食五辛戒二：初、舉略，二、入文。
葷臭妨法，故制。七眾大小如前。菩薩小重，發色故也。
葷辛之氣，能發色身諸欲。聲聞智淺，但知制欲。菩薩智深，應制所以發欲者，故小重也。小，猶少也。
△二、入文二：初、標人，二、序事。
若佛子。
△二、序事三：初、單辛不應，二、雜食不應，三、舉非結罪。
不得食五辛，大蒜、茖蔥、慈蔥、蘭蔥、興渠，是五辛。
舊云五辛，謂蒜、蔥、興渠、韭、薤。此文止蘭蔥，是以為五。兼名苑分別五辛，大蒜是胡蔥，茖蔥是薤，慈蔥是蔥，蘭蔥是小蒜，興渠是蒠蒺。生熟皆臭，悉斷。經云：五辛能葷，悉不食之。
韭、薤，類同而小異者也。止，足也。舊文缺於小蒜，今文足以蘭蔥，故為五也。興渠云蒠蒺者，蒠是蕪菁，或云此地無之，或云胡荽，或云阿魏。大抵臭菜，猥細不足辨也。
一切食中不得食。
上明單食，今言一切食中有此相雜，亦不應食。楞嚴經謂食有五失：一、生過，二、天遠，三、鬼近，四、福消，五、魔集。西域記云：家有食者，驅令出郭。故云不得食也。
若故食者，犯輕垢罪。
必有重病，餌藥不斷。如身子行法，菩薩亦應不制。
身子登廁，灰土洗淨，如法精嚴，外道感化。有病食辛，若能如是，亦奚不可？故云菩薩亦應不制。律云：有病食辛，當處別室，葷氣已絕，方得詣佛。
問：飲酒昏神，食肉害物，其過宜矣。五辛於神不昏，於物無害，經開五失，不已甚乎？
答：食辛雖不害物，其究亦能昏神。良以穢濁之氣，助發欲心。辛烈之味，增長恚性。欲恚覆心，頓忘明覺，非昏而何？故宜戒也。
盡理而言，存心染污，意食辛也。出言醜惡，口食辛也。躬行鄙陋，身食辛也。例前二戒，則慘刻之心，意食肉也。𠒋殘之語，口食肉也。毒害之事，身食肉也。妄識紛紜，喪其靈鑒，意飲酒也。謬言顛倒，淆於辨別，口飲酒也。冥行舛錯，乖乎義理，身飲酒也。例前十重，則不必殞形，然後為殺。無慈無悲，背生物心，悉名殺也。不必穿窬，然後為盜。聞聲見色，生取著心，悉名盜也。婬、妄、酤酒，至謗三寶，亦復如是。
極而言之，甘小道之穢雜，而失大乘法身清淨之香，皆食辛也。飽二乘之獨善，而捨大乘法喜兼利之味，皆食肉也。醉聲聞之愚法，而昧大乘多聞明達之智，皆飲酒也。乃至滅身灰心，而戕諸佛之慧命，皆殺也。窺觀徑履，而竊化城之近寶，皆盜也。
先後重輕，五十八篇，亦復如是。但以初心菩薩，宜先事戒，而後入理。所以者何？理戒深玄，苟非其人，執理廢事，為害滋廣。今於問及，乃一陳之，以明心地戒中即事即理，即偏即圓。睟盤具列，存乎其人焉耳。
按此戒，菩薩心地法門戒心中，護心及清淨心所出也。
△第五、不教悔罪戒二：初、舉略，二、入文。
怙惡長過，故制。出家二眾全犯。餘三眾，及在家，雖未有僧事利養，見過不令悔，亦犯輕垢。大小同制。
△二、入文三：初、標人，二、序事，三、結罪。
△二、序事三：初、出犯事，二、明應，三、不應。
見一切眾生，犯八戒、五戒、十戒毀禁，七逆、八難、一切犯戒罪。
犯事者，謂犯八戒、五戒、十戒。大小乘皆有。小乘八戒即齋法。大乘八戒，謂地持八重。小乘五戒，清信士女，優婆塞經所明。小乘五逆，大乘七逆。七逆如下文。
一切眾生，兼六趣也。毀禁者，總上諸戒也。八難非罪，繇犯戒故，致斯難也。地持八重者，地持中八重，及善戒中，亦以殺、盜、婬、妄、毀、惱、瞋、謗為八重，當小乘八戒也。五逆，少和尚、阿闍梨。八齋、五戒，常知故不釋。
應教懺悔。
凡大小乘人，犯上諸罪，必有三根，應須舉處教悔。
三根者，犯罪或從身根，或從舌根，或從意根。應隨所犯處，令如法懺悔。菩薩善戒經云：菩薩入僧中，見非法戲笑，不呵責者得罪。據此，則小事皆教懺悔，况犯戒如上事耶？冥祥記云：沙門慧達，於地府見觀世音菩薩，言：沙門、白衣，現身為過，及宿世罪，種種惡業。能於眾中，盡自發露，勤誠懺悔，罪即消滅。觀此，則知懺悔功德不可稱量。菩薩於幽顯中，皆教人悔罪也。
而菩薩不教懺悔，同住，同僧利養，而共布薩，一眾說戒，而不舉其罪，不教悔過者。
不應有三句：一、不應同住，二、不應同利，三、不應同法。凡上來所制，若一往見犯不舉，是一罪。是不可同住者，復默與同住，復加一罪。不可同利養者，復差與施利，復加一罪。
布薩，此云相向說罪。半月舉罪懺悔，如是住者，皆淨清聚，故云淨住。復加一罪者，不舉、同住、同利，共三罪也。
目連問佛經云：迦葉佛時，有比丘度弟子不教誡，多作非法，命終生龍中。龍法七日一受對，火燒其身，肉盡骨在，尋後還復，復則更燒。不能堪苦，即觀宿命，自見本作沙門，不持禁戒，師亦不教。便瞋本師，念欲傷害。後師與五百人渡海，龍來捉船。眾問：何為捉船？答言：汝等下此比丘，放汝使去。問：此比丘何預汝事，都不索餘人，而獨索此？答言：本是我師，不教誡我，今受苦痛，是故索之。眾見勢不可已，將捉比丘以著水中。比丘言：我自入水，不須見捉。投水喪命，眾乃得全。以此驗之，不教悔罪，為害非細。
又優婆塞經云：寧受惡戒，一日中斷無量命根。終不畜養弊惡弟子，不能調伏。菩薩善戒第四，經云：旃陀羅等，及以屠兒，雖行惡業，不能破壞如來正法，不必定墮三惡道中。為師不能教呵弟子，則破佛法，必墮地獄。又薩婆多云：受具戒人，不堪教誨者驅出。涅槃經云：若善比丘，見壞法者，置不訶責，驅遣舉處，是人佛法中怨。若能責遣，是我弟子。歷考經文，混居清眾，誠為不可。主法者毋順人情，自取深咎也。
△三結罪。
犯輕垢罪。
問：教而不改，應免罪否？
答：世儒有言：訓教不嚴，師之惰也。學問無成，子之罪也。教而不改，教者何尤焉？
按此戒，菩薩心地法門戒心中，慈心、悲心、好說心、益心所出也。
△第六、不供給請法戒二：初、舉略，二、入文。
喪染資神之益，故制。七眾同犯，大小乘不全共。大士見有解者，常應供給啟請，以欲善無厭故。聲聞有解廣略布薩法，應供給。五歲內及未解五法，法應啟請，不者犯第七聚。
云共則同犯，又云不全共者，輕重不共也。大士常供常請無時。聲聞只於五歲供請。解廣略戒法，指所應供請者也。五法者，一信成、二戒成、三聞成、四捨成、五慧成也。
△二、入文三：初、標人，二、序事，三、結罪。
若佛子。
△二、序事二：初、序來，二、明應。
見大乘法師，大乘同學、同見、同行，來入僧坊、舍宅、城邑，若百里、千里來者。
言大乘同見、同行，簡小乘。
法師者，不必是講經論師，凡通達大乘法，能化導眾生，使入佛地者，皆是也。大乘同學等者，先言大乘師，次言大乘友，皆當供請。
△二、明應二：初、應供養，二、應請法。
即起迎來送去，禮拜供養。日日三時供養，日食三兩金。百味飲食、牀座醫藥，供事法師。一切所須，盡給與之。
言三兩金，極勢之語。若有諮請，當應捨三兩金。如雪山一偈，為此殞驅，況小供給？
此為徒言。師服此藥，厥病彌甚。
常請法師三時說法，日日三時禮拜，不生瞋心、患惱之心，為法滅身，請法不懈。
三時者，中前、中後、初夜請益。
中前、中後，即己、未二時分也。瞋心者，瞋彼法師，而生退心。患惱者，患已侈費，而生退心。
若不爾者，犯輕垢罪。
菩薩戒本云：不犯者，謂遭重病，或心狂亂。或睡眠，他生覺相而來親附。或欲方便伏彼。
按此戒，菩薩心地法門戒心中，信心、念心所出也。
△第七、懈怠不聽法戒二：初、舉略，二、入文。
制意與前同。
制意同前。但前屬菩薩詣我，我請說法。今屬菩薩在彼，我往聽法。
△二、入文三：初、標人，二、序事，三、結罪。
若佛子。
△二、序事三：初、講處，二、明應，三、不應。
一切處有講法毗尼經律，大宅舍中有講法處。
言毗尼經律者，大乘毗尼經律，非三藏中毗尼也。大乘經有滅惡義，故稱毗尼。傍人已請在彼講說，法應往聽，而懈怠不去，日日垢輕。地持，有講法處，不聽不往，瞋慢心得罪。優婆塞經，相去一由旬，不限。
經、律併稱毗尼者，以大乘經，力能滅惡，義同律也。地持不開遠近，優婆塞開由旬不犯。則知出家制遠，在家制近也。蓋出家者以聽法為事，憚遠不往，是慢法故。在家者世法拘身，遠聽不能，亦非慢故。
是新學菩薩，應持經律卷，至法師所，聽受諮問。若山林樹下，僧地房中，一切說法處，悉至聽受。
問：上言一切處，又言大宅舍中，今又言山林樹下、一切處，此何所別？
答：初一切處，泛指僧俗處所也。次大宅舍，專指王官有勢力之家也。後山林樹下、一切處，專指僧寺伽藍之地也。
若不至彼聽受諮問者。
童子南詢百郡，衲僧徧歷千山。乃至投子三登，洞山九上，竄身伍隊，行脚八旬，剋志參師，忘身問道，比比然也。惜乎以此為訓，猶有法音交於咫尺，而若罔聞，聖迹現於比鄰，而不及見者，哀哉！
犯輕垢罪。
菩薩戒本云：不往無犯者，若病；若無氣力；若知倒說；若知彼所說是數所聞；若自多聞，具足聞持；若修禪定，不欲暫廢等，如是不往，皆無違犯。
問：王者上有宗社之司，下有臣民之寄，往聽不可，則如之何？
答：神交尚可通於千古，代問豈不達於四方？中宗致詔曹溪，仁祖手書明教。身居朝宇，心詣道場。千里面談，此之謂也。其聽法不已至乎！
按此戒，菩薩心地法門戒心中，進心、信心、念心所出也。
△第八、背大向小戒二：初、舉略，二、入文。
直制猶豫未決，是下邪見之方便。若決謂大劣小勝，計成失戒。若心邪畫未成，犯輕垢，同此戒制。今舉背大向小為語，以凡夫菩薩多行此事故。若彰言說，則有兩種：若法相說，戒善已謝，正犯性罪；若非法相說，犯第十重。
猶豫，多疑獸名也。背向未決，猶屬輕。背向已成，則失戒。凡夫菩薩者，明聖地無此事也。法、非法，解見前文。蓋背向在心，失惟屬己。言辭外顯，害及他人，是以重也。
△二、入文三：初、標人，二、序事，三、結罪。
若佛子。
△二、序事二：初、背大，二、向小。
心背大乘常住經律，言非佛說。
背大乘，言非佛說，罪亦重矣，云何入輕垢？蓋心背而口未宣播，此言字是內自評論也。若有謗聲，屬第十重。
而受持二乘聲聞外道惡見，一切禁戒，邪見經律者。
受持二乘者，是欲受。外道惡見，兩解：一云二乘望大乘，悉是外道；二云若背大乘，欲受六師法。計未成，是邪見方便，犯輕垢，此戒制。
欲受者，承上心背意，謂心欲受也。兩解：一是背大欲受二乘，一是背大欲受六師也。計未成，正言欲受也。昔天親菩薩造五百論，明小斥大。後遇無著，悔悟己過，欲自截舌。無著教令以舌還讚大乘。天親受教，剋心向大，弘傳廣演，卒成聖果焉。改過不吝，真萬世法也。
犯輕垢罪。
菩薩善戒經云：讀世典文頌書疏不犯者，為破邪見故。為知外典是虗妄，佛法真實故。為知世事，不為世人所輕慢故。
按此戒，菩薩心地法門戒心中，願心、頂心、信心、念心、向心、大乘心所出也。
△第九、不看病戒二：初、舉略，二、入文。
乖慈故制。七眾同犯，大小乘不全共。大士一切應看。聲聞只在師友、同活、共房，及僧尼，此外不制，以其本不兼物故。
師友者，本師及友。僧尼，則一切緇流也。同房者，密邇親侶。同活，則泛同煙爨也。舉此四種，明所看有限故。
△二、入文三：初、標人，二、序事，三、結罪。
若佛子。
△二、序事三：初、舉病人，二、明應，三、不應。
見一切疾病人。
是勝福田。
一切者，兼親疏、通道俗而言也。勝者，即第一之謂也。
常應供養，如佛無異。八福田中，看病福田，是第一福田。若父母、師僧、弟子病，諸根不具，百種病苦惱，皆供養令差。
言供養病人如佛，極敬為語，此明在心不在田。如阿難分飯與餓狗，以此心明好故，與佛一等。菩薩見一切病人，隨力所能，皆應看視。文中舉父母、師、弟子，從近為始也。末云城邑、曠野，凡是病皆救，即知通一切也。
問：八福田中，諸佛最尊。云何看病，乃為第一？
答：佛是敬田，不兼乎悲。惟茲病人，佛囑：我滅度後，應好供養，其中多有諸佛賢聖。則是敬田。百骸痛苦，四大交煎，起動無繇，須人為命，則是悲田。況諸佛道尊，人天普供。苦中之苦，無越病人。福中之福，宜歸看病矣。巖老躬處癘坊，而吮洗無忌。寬公輿歸病者，而僧俗不分。可謂供養如佛者矣。
而菩薩以瞋恨心不看，乃至僧坊、城邑、曠野、山林、道路中，見病不救濟者。
若瞋心捨置，隨人結輕垢。若力不及，起慈念心，不犯。其細碎如律部也。
優婆塞戒經云：行路之時，見病人，不住瞻視，為作方便，付囑所在，而捨去者，得罪。蓋謂有力則自為救療，無力則轉託他人。邈然如不見聞，慈悲之心安在？故得罪也。言瞋心者，嫌嫉病人，不生慈念也。若力不及看，而有慈念心，則亦不犯。細碎者，如菩薩善戒經云：若自有病；若自無事力，廣勸有事力者；若彼病者多有宗親；若自急修無上善法，是皆不犯。
犯輕垢罪。
前疏開瞋心，與力不及，則此結罪正指瞋心者，非兼謂力不及者。力不及而不起慈念者，乃犯。
按此戒，菩薩心地法門戒心中，慈心、悲心及孝順心所出也。
△第十、畜殺眾生具戒二：初、舉略，二、入文。
以傷慈故制。七眾同犯，大小俱制。
△二、入文三：初、標人，二、序事，三、總結第一段。
若佛子。
△二、序事三：初、不應，二、引況，三、舉非結過。
不得畜一切刀杖、弓箭、矛斧，鬪戰之具，及惡網羅罥，殺生之器，一切不得畜。
矛者，長槍也。罥者，羈足掩取禽獸也。鬪戰之具傷人，殺生之器傷物也。
而菩薩乃至殺父母尚不加報，況殺一切眾生？不得畜殺眾生具。
父母之仇，尚不思報。況畜殺具，欲害眾生。罾繳羅網等，道俗皆制。刃槊弓箭，舊開國王、王子等。
父母之仇不報，詳解見後。繳者，生絲繫矢而射。罾繳羅網，皆漁獵之具也。槊亦槍屬。刃槊弓箭，開國王、王子者，衛國以兵，不在制限。餘人無國，故不應也。罾繳等不開者，禽獸無罪而加傷殺，道俗貴賤皆不宜也。解合圍之網，折射鹿之弓，成治成仙，其亦有道矣！
若故畜者，犯輕垢罪。
問：德山棒，石鞏弓，將無犯戒與否？
答：此護生善棒，救死神弓也，何處有殺具在？如使中無實得，外學虗頭，瞎棒橫施，癡弓亂舉，妄談般若，疑誤後人。准律明文，獲罪無量。
按此戒，菩薩心地法門戒心中，慈心、悲心所出也。
如是十戒，應當學，敬心奉持。下六品中廣明。
此十戒總結，如下六品所明。
大本中六品，廣明如上十戒，今略之也，後倣此。
△第十一、國使戒二：初、舉略，二、入文。
夫為敵國使命，必覘候盈虗，矯誑䇿略，邀合戰陣，情存勝負，以乖本慈。文云國賊。七眾同犯，大小俱制。
覘候者，窺伺也。矯誑者，奸欺也。窺伺虗實，以為進止。奸欺謀䇿，而後行事也。言賊者，孟軻氏云：我能為君約與國，戰必克。今之所謂良臣，古之所謂民賊也。
△二、入文二：初、標人，二、舉事。
若佛子。
△二、舉事三：初、不應，二、引況，三、舉非結過。
不得為利養惡心故，通國使命，軍陣合會，興師相伐，殺無量眾生。
為利惡心，揀除和合。
通使有二，鬬爭則損國殃民，和合則安邦恤眾，故應揀也。
問：若爾，衍、儀、秦、代之屬，各擅從衡，果一善一惡歟？
答：據彼本意，則從人固犯興師，衡者亦無善意，同歸於罪而已。細分，則衡之為害，正謂薄乎云爾。必也談仁義而罷秦楚之兵，却獻納而成南北之好，如斯國使，其所謂生多功德者乎！
而菩薩尚不得入軍中往來，況故作國賊。
不得入軍中，軍中暄雜，非佛子所行處。興師相伐，起殺乖慈，不應為也。此使命為相害因緣，故制。
賊，害也。相害故制，明無害不制也。隱峯飛鍚止兵，圖澄占鈴息難。二老之在軍中，奚不可之有？
若故作者，犯輕垢罪。
大士者，當為如來使，以普安三界眾生。而乃故作國賊，寧不犯過？
按此戒，菩薩心地法門戒心中，慈心、悲心所出也。
△第十二、販賣戒二：初、舉略，二、入文。
希利損物，乖慈故制。大小同犯，七眾不全共。
我利則人害，故曰乖慈。七眾不全共者，貿易世俗之常，在家當不禁也。
△二、入文二：初、標人，二、序事。
若佛子。
△二、序事三：初、不應，二、舉況，三、舉非結過。
故販賣良人、奴婢、六畜，市易棺材板木盛死之具。
夫販賣者，謂生口、六畜，或度賣良人，多有眷屬分張之苦。若販賣棺材，則惡心希售，故道俗俱斷。
言人、畜、棺材者，明此道俗俱斷。揀尋常貿易，道俗不俱斷也。
尚不應自作，況教人作。
若自作，若教他為我為，或教他自作，悉犯輕垢。若偷度生口；賣畜生令殺；呪令人死，欲得棺材售，此別犯盜罪、殺罪。
教他分二：教他代我作，一也。教他自作，二也。偷度生口，揀前明賣非偷，如買婢之類是也。畜生令殺，揀前貨賣非殺，如耕牛之類是也。呪死售棺，揀前待死市棺，非呪殺也。如犯三事，自在殺、盜二波羅夷，非輕垢攝。
若故自作，教人作者，犯輕垢罪。
問：上古棄野，後聖易棺。送死之儀，號稱大事。云何棺槨而亦制耶？
答：此制惡心希售，非曰制棺槨而不用也。如治生必資販賣，則巫匠之誡昭然。若造設而施貧窮，則功德自應無量。
按此戒，菩薩心地法門戒心中，慈心、悲心所出也。
△第十三、謗毀戒二：初、舉略，二、入文。
陷沒前人，傷慈故制。大小乘俱制，七眾同犯。刪取天人以上，同有菩薩戒者，說其七逆、十重，或陷沒，或治罰。莫問有根無根，但令向異法人說，悉犯重，前說四眾過戒已制。若向同法人說，莫問境高下，有戒無戒，陷沒人者，此戒同犯輕垢。
刪取，猶截取也。截取謗毀天人以上，同有大戒者也，或陷沒其名，或治罰其身。不問彼所謗有根無根，但向異法人者，彰播而禍無窮。向同法人者，隱密而害未廣。故一屬重，一屬輕也。
△二、入文三：初、標人，二、序事，三、結罪。
若佛子。
△二、序事三：初、舉謗事，二、明應，三、不應。
以惡心故，無事謗他良人、善人、法師、師僧、國王、貴人，言犯七逆、十重。
惡心，或貪或嗔。無事，本無實也。
問：前言自讚毀他，及謗三寶，俱在十重。今之謗毀，云何墮輕？
答：毀他兼自讚成重，今無自讚。三寶，兼佛、法得名，今只謗僧。又疏中自開異法、同法，此蓋指同法也。
於父母、兄弟、六親中，應生孝順心、慈悲心。
言父母兄弟者，舉大士之心，心常想一切如父母六親，應生孝順慈悲心。
疏具二義：一者實己六親，二者於一切眾生作六親想。孝順者不敢謗，慈悲者不忍謗。不孝不慈，何所顧忌！
而反更加於逆害，墮不如意處者。
今反加謗害，聲聞向同戒、同見、同眾，四重無根者，僧殘。餘如律部廣說。
承上，不生孝順而反加逆，不生慈悲而反加害，必戕賊彼，使不得其所，故云墮不如意處也。四分律，聲聞妄言比丘犯四重，不實者，僧殘。未云同法。菩薩智深不惑，故向同法罪輕。聲聞智尚未深，故向同法稍重。無根者，有枝葉無根本也。
犯輕垢罪。
按此戒，菩薩心地法門戒心中，護心、喜心、慈心、悲心及孝順心所出也。
△第十四、放火焚燒戒二：初、舉略，二、入文。
傷損有識，故制。七眾同犯，大小乘俱制。
有識，揀草木無情也。雖本意燒山，無心害物，然物必被傷，所謂城門失火，殃及池魚者也。
△二、入文二：初、標人，二、序事。
若佛子。
△二、序事三：初、明放火事，二、遠有焚燒，三、舉非結過。
以惡心故，放大火燒山林曠野，四月乃至九月放火。
有師言：殺鬼畜犯重，初戒已制。此戒但不得燒林木，遠損害義。今釋：殺鬼畜既不犯重，今燒林木而死者，與此戒同制。四月至九月，多生蟲類，此時道俗同制。不得燒林木，遠有損害義。在家菩薩為業燒者不制。出家菩薩為妨害眾事，亦應開許者。若不慎燒，犯輕垢。
前十重，明有命不得故殺。今言殺鬼畜不犯重者，以無心殺也。燒林木而害生，亦意在林木也，故與前同制。在家為生業，出家為除害，亦所不禁。但應謹慎防護，委曲成全，不爾者犯。恐開此禁，恣意焚燒，故疏言慎。
問：此中禁四月至九月，則十月至三月不制明矣。而十月未盡無蟲，二月正當起蟄。此而可燒，焉得無損？
答：此為苦寒之地言也。若東南溫煖，恐非所宜。只可臘月嚴凝，霜雪屢降之後耳，善會文者自應得意。
或云鬼畜不犯重，取前十重中非道器也。此順疏文，未順經義。
若燒他人家屋宅、城邑、僧坊、田木，及鬼、神、官物，一切有生物不得故燒。
一切有生物，謂有生命。有言生誤，應言有主物。若燒有主物，何但四月、九月？當知作有生也。
前文只說山林，今兼城邑，以及一切，故曰遠有焚燒也。
若故燒者，犯輕垢罪。
故燒有二，縱貪瞋而燔城邑，越時限而焚山林，皆故也。言故，揀無心也。
按此戒，菩薩心地法門戒心中，護心、慈心所出也。
△第十五、僻教戒二：初、舉略，二、入文。
使人失正道，故制。七眾同犯。大小乘不共，以所習異故。
僻者，偏也，邪也。二乘、外道皆是。
△二、入文三：初、標人，二、序事，三、結罪。
若佛子。
△二、序事三：初、舉所教，二、明應，三、不應。
自佛弟子，及外道惡人，六親，一切善知識。
自佛弟子，謂內眾。外道，為外眾。六親、善知識，通內外。
自，從也，對及而言。學佛法名內眾，習餘法名外眾。惡人者，外正道，即名不善人也。善知識，識熟交友之類，非得道善知識也。通內外者，此六親知識，有學佛者，有學外道者，故曰通也。
應一一教受持大乘經律，應教解義理，使發菩提心。十發趣心、十長養心、十金剛心，於三十心中，一一解其次第法用。
應教大乘經律，令發菩提心。十心者，十發趣心起。金剛心，謂十金剛。略不說十長養。此三十是始行者急，須應為開示故。
解義、發心者，二不可偏廢也。不解義理，則所發者邪心。不發大心，則所知者空解。故須兼也。文中有十長養，疏云不說，或他本無故。今以有者為正，以前後文中皆有十長養故。始行者，住、行、向三十心，是佛道始行，非餘不急，故應開示，不可後也。
而菩薩以惡心、瞋心，橫教二乘聲聞經律、外道邪見論等。
不應惡心教二乘、外典等，若見機益物，不犯。
惡心者，本自立心不臧，惟欲人入於偏邪也。瞋心者，有所觸而生惱，故教之入於偏邪也。橫者，枉也，不當教而教也。見機者，見機所宜，權教利物，明非惡心瞋心，乃委曲引誘，何犯之有。
犯輕垢罪。
按此戒，菩薩心地法門戒心中，好說心、達心、圓心、大乘心所出也。
△第十六、為利倒說戒二：初、舉略，二、入文。
乖訓授之道，故制。七眾同犯，大小乘俱制。前戒隱大示小。今戒雖為說大，而希利靳固，隱沒義味，不令顯示。聲聞教訓他人，隱沒義理，犯輕垢。
靳，惜也。固，密也。靳惜固密，不為正說。希利故也。無私賄而不傳真法，有所獲而方罄所知，是商賈之道也，豈大士弘度之心乎？言聲聞犯者，明大小俱制故。
△二、入文三：初、標人，二、序事，三、結罪。
若佛子。
△二、序事三：初、先應自學，二、為後來說，三、不應隱沒。
應好心先學大乘威儀經律，廣開解義味。
好心者，明始學之初，即發上求下化之心，絕希利故。今纔學佛法，先懷利養，非好心也。先儒有言：今人讀書，自上大人時，便錯了也。意正如此。威儀經律者，一是大乘化導之軌範，一是大乘修進之門戶，皆有義理趣味，應先開解，始可度生。
見後新學菩薩，有從百里、千里來求大乘經律，應如法為說一切苦行，若燒身、燒臂、燒指，若不燒身、臂、指供養諸佛，非出家菩薩。乃至餓虎狼師子，一切餓鬼，悉應捨身肉手足而供養之，然後一一次第為說正法，使心開意解。
有師言：此中所列苦行，制令救物，不爾輕垢。又解：是舉況之辭。大士當應捨身施人，然後具為說法。況今止為說法，而希利隱沒耶？後階示三，文相易見。
先明苦行，以大其心志，堅其誓願，乃為次第說法，如三十心等。此明正說，順說，不顛倒說。疏列二義，前義為正。文中言如法為說一切苦行，是舉義以示彼。言菩薩行應當如此，非必捨身以供彼也。
而菩薩為利養故，應答不答，倒說經律文字，無前無後，謗三寶說者。
此不應中後階三文也。一、為利養故，應正理答而故不答、別為一答，是悋說隱沒。二、為利養故，擅以經義改易前後，是倒說隱沒。三、為利養故，逆佛本懷，背法本義，違一切賢聖本宗而答者，是謗說隱沒。皆不應也。
犯輕垢罪。
問：謗三寶說，云何不入十重？
答：十重專言謗者，是撥無三寶，故重。此則謬解妄論，名為謗說，非撥無也，故輕。
按此戒，菩薩心地法門戒心中，慈心、好說心、達心所出也。
△第十七、恃勢乞求戒二：初、舉略，二、入文。
惱他故制。七眾同犯，大小乘俱制。
△二、入文二：初、標人，二、序事。
若佛子。
△二、序事三：初、為利親附，二、非理告乞，三、舉非結過。
自為飲食、錢財、利養、名譽故，親近國王、王子、大臣、百官。
為飲食等，揀非為道也。自為，揀非為眾也。出家不得親近王臣，正為此等輩耳。如其為眾忘身，為道忘利，則三朝貴寵，七帝尊崇，夫誰曰不可？
恃作形勢，乞索、打拍、牽挽，橫取錢物，一切求利，名為惡求、多求、教他人求。
倚勢乞書屬置，打拍乞索。若自及教他為我，皆犯此戒。
乞書屬置者，因倚豪勢，借重書勅，屬託處置，打拍示威，乞索財物也。牽挽者，牽繫挽曳，皆威逼之而橫取也。如此一切求利，是名惡求、多求也。惡對善求，多對寡求。威逼名惡，無厭名多也。
都無慈心、無孝順心者，犯輕垢罪。
慈則常思惠濟，慮彼貧窮。孝則供養眾生，如己父母。尚何忍橫取之耶？
按此戒，菩薩心地法門戒心中，慈心及孝順心、無求心所出也。
△第十八、無解作師戒二：初、舉略，二、入文。
無解強授，有悞人之失，故制。出家二眾同犯，大小乘俱制。三眾及在家，無師範義，未制。聲聞師德在七法，誦受戒法所制。菩薩師法，必須十歲五法，如初釋。
三眾者，沙彌、沙彌尼、式叉摩那也。沙彌未授具，式叉學戒女，無為人師義，故不制。聲聞七法者，律中謂：一、受具足法，二、布薩法，三、自恣法，四、安居法，五、皮革法，六、醫藥法，七、衣法。又誦戒、受戒，皆宜熟習也。菩薩五法，據疏如初釋，即前五德。別釋，則一信、二戒、三聞、四捨、五慧。又，一十歲、二具戒、三多聞、四能除憂、五能拔邪。亦與五德略相似也。
△二、入文二：初、標人，二、序事。
若佛子。
△二、序事三：初、應誦應解，二、不解不誦，三、舉非結過。
應學十二部經，誦戒者，日日六時持菩薩戒，解其義理，佛性之性。
日日六時，晝夜各三。一云：誦未通利，必須六時。已通利，未必恒爾。二云：恒應六時。
言為戒師者，先應廣學諸經，熟誦戒律，解戒中所說義理，又窮原極本，妙悟性宗。言佛性之性者，揀此性是佛性之性，非聲聞外道所計性也，即菩薩心地也。六時，舉二義者，明雖已通利，六時亦非過也。
而菩薩不解一句一偈，及戒律因緣，詐言能解者，即為自欺誑，亦欺誑他人。
一乖己心，則自欺。誤前人，則欺他也。
一句一偈，對上十二部經不解也。不言誦者，攝戒律因緣中。
一一不解，一切法不知，而為他人作師授戒者，犯輕垢罪。
一一，指戒律。一切法，指諸經也。
問：作師授戒，誠難其人。而以律名世，師有幾乎？
答：古解律師，不可悉數，姑舉一二。則始集毗尼，優波離其祖也。魏嘉平中，西天竺曇柯羅，出僧祗戒本。晉義熈中，中印度佛陀那舍，出十誦律。嗣後，魏，聰律師、光統律師、雲輝律師、樂淇律師；隋，洪遵律師、智首律師；唐，宣律師、文綱律師、道岸律師、大亮律師、曇一律師、道澄律師、慧欽律師；乃至宋，允堪律師、靈芝律師。或帝主之所尊崇，或天人之所供養，或闡明律疏，或建立戒壇，皆萬世模範也，可弗敬歟！
按此戒，菩薩心地法門，戒心中慧心信心，達心所出也。
△第十九、兩舌戒二：初、舉略，二、入文。
遘扇彼此，乖和合故制。七眾同犯，大小俱制。
△二、入文三：初、標人，二、序事，三、結罪。
若佛子。
△二、序事二：初、舉所鬬遘，二、不應鬪遘。
以惡心故，見持戒比丘手捉香爐，行菩薩行。
謂持戒菩薩比丘。手捉香爐，聊舉善行一事。
而鬪遘兩頭，謗欺賢人無惡不造者。
持此過向彼說，故言兩頭。謗欺賢人，道其無惡不造，兩舌之辭。實語，兩舌亦犯。此戒舉虗遘為語，故言謗欺。遘字，或作遇字，文語以鬪言值遇二邊，皆消文。或言應作遘字，文誤也。此戒名嫉善戒，直憎嫉善人，說其道惡，於兩頭之語小不便。今言嫉善，此戒兼制，繇以鬬於彼此也。
無惡不造者，謗彼賢人為造惡也。實語亦犯者，鬬遘兩頭，縱實亦犯。況今是虗語乎？遘或作遇者，文中語意，亦可說以𩰖扇言辭值遇二邊，則遘、遇兩義皆得，故曰皆消文也。單言嫉善，缺兩頭意。今明鬪遘中，兼制嫉善，良繇以此鬪彼，使善類不安，即嫉義也。
此戒不但鬪遘比丘，推之則讒亂人君臣，離間人骨肉者，皆是類也。始知洛黨、朔黨，非程、蘇之本意。而猶有議圓悟、高菴為黨者。夫黨之事，世之君子不為，而況明道如二老者耶？蓋鬪遘自是一時徒眾耳，於二老何與哉！
犯輕垢罪。
律云：破彼惡人和合欲行惡事，故為兩舌以散之，不犯。
按此戒，菩薩心地法門戒心中，善心、同心所出也。
△第二十、不行放救戒二：初、舉略，二、入文。
見危不濟，乖慈故制。菩薩行慈悲為本，何容見危不救？大士見危致命故也。七眾同犯，大小乘不俱制。大士一切普度，聲聞只在眷屬，此制自度。
子張曰：士，見危致命。註：致，委也，授也，謂見危棄命。今不取此義。致者，盡其極也，如事君致身之致，謂盡命竭力以救危難也。聲聞發心，只在眷屬，故不普救不。菩薩兼利，故制自度。言自度不顧他人，則犯制也。
△二、入文三：初、標人，二、序事，三、總結第二段。
若佛子。
△二、序事三：初、非親應度，二、是親應度，三、舉非結過。
△初、非親應度二：初、想念如親，二、令憶慈觀。
以慈心故，行放生業。一切男子是我父，一切女人是我母，我生生無不從之受生，故六道眾生，皆是我父母。
問：墨子兼愛，號為異端。云何眾生皆我父母？
答：儒道只談今世，佛法乃論前身。受身既歷多生，託胎必徧諸趣。六道眾生皆我父母，豈不然乎？惟拘近跡，不審遠緣，等之異端，奚足為怪。
而殺而食者，即殺我父母，亦殺我故身。一切地水是我先身，一切火風是我本體，故常行放生。生生受生，常住之法。教人放生，若見世人殺畜生時，應方便救護，解其苦難。常教化講說菩薩戒，救度眾生。
前明想念如親，即制令憶慈觀。如大經明習九品、七品等，第一使上怨等於上親。大士應與資身之益及資神之利，在文易見。
而殺而食，兼人畜言。殺生者，非獨殺己父母，亦復殺己自身。所以者何？以眾生同稟四大為身，殺他即是殺己故也。
問：四大外物，何關己身？
答：眾生顛倒，迷真常身，認物為己，攬彼地水及與火風，為我自身，血肉暖息。繇此四大，和合而生，散滅而死，惟除變易。自餘分段，終無離此而有身也。
問：自他同稟四大，則應氣脈流通。云何割他，痛不及己？
答：自身、他身，亦同亦別。語其別也，喻如千華共樹，為質自殊，折一華時，何與羣蕊。是以羅漢之食，不飽眾夫。慈兄之灸，不分弟痛。若言其同，則噬指而孝子惕心，斫像而亂臣墮首。銜梅自彼，我口流酸。臨崖在人，己身起粟。氣脈之通，亦有然者。
問：物既同體，勢必相投。地得地增，水與水入，終不體同而反違悖。云何此身，土坌則埋，水漂則溺，火燔則灰，風凜則戰？
答：此有二義：一者互相刑剋義，二者自相損滅義。言互剋者，土壅風隔，風猛土揚。火熾水乾，水盛火熄。外之四大，與內四大，各以敵對而互相制，亦復如是。言自滅者，一撮之土，泰山所頺，則覆滅故。一勺之水，海濤所激，則衝滅故。一星之火，燎原所及，則掩滅故。一竅之風，剛颶所吹，則蕩滅故。外之四大，與內四大，即以本體而自相害，亦復如是。
故知四大，全體虗妄，與吾真常了不交涉，而一迷為身，牢不可破。身身皆然，豈不殺他即殺己也？良繇即是殺己，故常行放生。正以生生無不繇此四大受生，則生生當行放救，此放生即是常住不易之法也。一說：法性萬古常存，愚人妄行殺戮。教人放生，使彼悟生生不息之理，而得金剛無量壽之身也。
前明想念者，承上文想念眾生猶己父母，今即教令用此想念憶慈心觀。習慈之品，或七或九。九則親冤各分三品，第一上冤與上親平等者，正慈觀之力也。解難，資身之益。法乃資神也。又方便救護，指臨時言。教化講說，通平時言。
若父母、兄弟死亡之日，應請法師講菩薩戒經律，福資亡者，得見諸佛，生人天上。
大士前人後己，故親在後。準前亦應有三，今只明資神之益。
問：親親、仁民、愛物，推恩之次第也。先他人而後己親，得無所厚所薄，倒置而逆行耶？
答：先己後人者，雖知利物，而猶分爾我也，慈悲之常道也。先人後己者，惟知利物，而不知有己也，慈悲之至極也。
言講演之福，得見諸佛者，以此戒是三世諸佛之本源，戒之所在，即佛在故。佛滅度後，戒為師故。生人天上者，此戒是眾生諸佛子之根本，五戒生人，十善生天，今此戒中悉兼備故。是故從一佛而遞傳多佛，自天宮而徧播人寰。講之，則重宣諸佛之光，開闢人天之路也。未亡而歷彼耳根，己死而導其冥識，豈不資之得見諸佛、生人天乎？
亦應有三者，準前例，亦先應令憶本親，次應資身之益，末乃資神之利也。
上為眾生，今為己親，皆云講說此菩薩戒。而三十九戒，亦復云然。則講演功德，其大可知。且講律始於元魏法聰法師。而唐新羅國僧統律師，於本國皇龍寺，講菩薩戒七日七夜，天降甘露，祥雲密靄覆所講堂，四眾驚歎，得未曾有。至於今日，寥寥無聞，惜哉！
若不爾者，犯輕垢罪。
通結上文，危難不與生全，死亡不知講演，皆犯輕垢也。
按此戒，菩薩心地法門戒心中，慈心、悲心、護心及孝順心所出也。
如是十戒，應當學，敬心奉持。如滅罪品中，廣明一一戒。
指滅罪品中廣明。
△第二十一、瞋打報讎戒二：初、舉略，二、入文。
既傷慈忍，方復結冤，故制也。外書有二途：一是禮之所許，二是法之所禁，漸教故也。今內經悉禁。七眾同犯，大小俱制。
禮許者，記曰：君父之讎，不與共戴天。兄弟之讎，不反兵。交遊之讎，不同國。禮應報也。法禁者，約始三章，殺人者死。律垂諸代，斷命必償。法應報也。然此乃權漸之教，未是真實，故世道行之，內經悉禁。
△二、入文二：初、標人，二、序事。
若佛子。
△二、序事三：初、不應，二、舉況，三、舉非結過。
不得以瞋報瞋，以打報打。若殺父母、兄弟、六親，不得加報。若國主為他人殺者，亦不得加報。殺生報生，不順孝道。
謂以瞋打報瞋打，非謂應以德報怨也。
言佛意只謂不當以瞋打還報瞋打，非欲人更以恩德報瞋打也。孔子答或人之問，意正如此。故知儒釋立教，皆近人情，不矯枉過正，而使民難行也。大般若二十一，經云：菩薩當鬬爭、瞋恚、罵詈，便自改悔。我當忍受一切眾生履踐如橋梁，如聾如啞，云何以惡語報人？我不應壞是甚深無上菩提。又般若五百二十，經云：菩薩設被斫截手足身分，亦不應起瞋恚惡言。所以者何？我求無上菩提，為拔有情生死眾苦，令得安樂。何容於彼翻為惡事？正此意也。
問：君親乃人世大倫。梵網號王臣共受。輕讎不報，理或無妨。坐視戴天，心胡安忍？是則佛法行而人道廢，毗尼起而忠孝亡，亦何取於戒也？
答：此有三義，具含經、疏，參合明之，其意自見。一者經明孝義，二者疏明漸義，三者會經疏義。
一、明孝者。今人報讎，豈不以子伸父恨，大孝斯稱。而不知殺生報生，不順孝道。孝既不順，安用報為？所以者何？良繇天地以生物為心，而父母乃有生之類。彼傷吾親之生，吾復傷彼親之生。殺一生，報一生。於我之生無益，於彼之生有損。生彌寡而殺彌眾，乖天地之和，傷化育之原。是焉得為孝乎？
二、明漸者。報讎雖禮法所開，而禮法非真實之教，蓋是權為近軌，暫制頑民。所以者何？良繇實際理地，不見內身、外身。真如體中，何有能殺、所殺。一味平懷，泯然自盡。安得無冤起冤，非殺成殺，太平而興戈戟，平地而作波濤乎？
三、會經疏義者。按疏則槩標七眾為名，似應同制。原經，則只制出家菩薩，不禁臣民。經、疏不同者，或甲本與乙本差殊，或豕亥與魯魚淆亂。又或大師權巧，故補經文，誠恐熾然成風，冤冤無盡。然而經文廣布，金口炳然，理合依憑，外護名教。讎不應報，自屬出家。不說在家頓忘君父。假使孔子而受菩薩戒，豈可討陳恒而便破毗尼？趙盾而與梵網流，安得不討賊而讚為持律？通會經、疏，要當以經文為正耳。
尚不畜奴婢，打拍罵辱，日日起三業，口罪無量，況故作七逆之罪？
奴婢，出家菩薩不得畜。在家得畜，而不應非理打拍。
曰三業，而只標口罪者，罵辱已罪無量，況打拍乎？奴婢且然，況作七逆乎？皆舉輕況重也。
出家、在家異制者，出家持鉢支命，畜此何為？而長憍奢，別良賤，宛同世諦，敗滅慈風。雖多財力，不可為也。在家則日用治生，不免須人，故得畜。而云不得非理打拍者，揀合理也。舉一奴婢，餘者可知矣。故合理則刑惟加於有罪，非理則罰不及於無辜，此大中至正之道也。人曰佛法偏慈，不可以施之家國。其殆未考諸此。
而出家菩薩無慈心報讎，乃至六親中故報者，犯輕垢罪。
此見出家菩薩，讎無大小，悉皆不報。獨舉出家，不及在家，意陳如上。
按此戒，菩薩心地法門戒心中，慈心、忍心及平等心所出也。
△第二十二、憍慢不請法戒二：初、舉略，二、入文。
慢如高山，法水不住，有乖傳化之益，故制。七眾同犯，大小不全共。大士常應諮請。聲聞是應請之內，懷憍慢不請，方犯。
△二、入文二：初、標人，二、序事。
若佛子。
△二、序事三：初、自恃憍慢，二、出慢之境，三、舉非結過。
初始出家，未有所解，而自恃聰明有智，或恃高貴、年宿，或恃大姓高門、大解、大福、大富饒財七寶，以此憍慢，而不諮受先學法師經律。
恃憍慢，即是兼制。言始出家者，染法未深，多有自舉，解者未有正。自恃聰明者，於餘事有知。
多有自舉者，多己所有，而輙自高舉也。未有正者，狂解未入正理也。餘事有知，明本分無知也。此中七恃：一恃多智，二恃多位，三恃多年齒，四恃多門族，五恃多見解，六、恃多福德，七、恃多富饒。恃此生慢，雖逢知識，藐不參請，哀哉！一說自舉者，自舉所見也。
其法師者，或小姓、年少、卑門、貧窮、下賤、諸根不具，而實有德，一切經律盡解。
小姓卑陋，所以起慢。實是有解，是故不應。
小姓對上大姓，年少對上年宿，卑門對上高門，貧窮對上富饒，下賤對上高貴，諸根不具對上聰明智解。而實有德有解，對上未有所解。
而新學菩薩不得觀法師種姓，而不來諮受法師第一義諦者，犯輕垢罪。
第一義者，菩薩勝法皆名第一義。此戒與前第六戒同制不請法，以心為異。前制懈怠不聽，此制憍慢不請。若慢心不往聽，應同此戒。
勝法皆名第一者，明不必定是說空、假、中，方名第一也。疏主自不執法解經，後人乃有凡遇一切文字，盡勒作三諦者，欲高其說，而不知反失其宗。故今發明疏義，隨文順理，不限套格。引懈怠不聽者，見一怠一憍、一聽一請為別。故云慢心不聽，意含怠心不請皆同罪也。
按此戒，菩薩心地法門戒心中，進心、願心、喜心、信心所出也。
△第二十三、憍慢僻說戒二：初、舉略，二、入文。
乖教訓之道，故制。七眾同犯，大小俱制。文中具序初新學菩薩，已受戒竟，遠來聽法。法主言非己師，恃解恃勢，生輕慢心，不好答問，使義理隱沒，顛倒法相，故犯。
非己師，言不於己師，明他人弟子也。
△二、入文二：初、標人，二、序事。
若佛子。
△二、序事三：初、無師自受，二、師師相授，三、舉非結過。
佛滅度後，欲以好心受菩薩戒時，於佛菩薩形像前，自誓受戒。當以七日佛前懺悔，得見好相，便得戒。若不得好相，應二七、三七，乃至一年，要得好相。得好相已，便得佛菩薩形像前受戒。若不得好相，雖佛像前受戒，不名得戒。
必得好相，無師自受乃可證也。而相中魔事多種，行者宜慎之。
若先受菩薩戒法師前受戒時，不須要見好相。何以故？是法師師師相授，故不須好相。是以法師前受戒時即得戒，以生至重心故，便得戒。若千里內無能授戒師，得佛菩薩形像前自誓受戒，而要見好相。
不假見相，生重心故。
據前疏，合是先請一師受戒，後請一師求講，第二師不與好答問故。下節若法師下，屬第二師。今味經文，一師為順，且依經意直解。不假見相者，以有真師，便如對佛，何須更見別相。
若法師自倚解經律、大乘學戒，與國王、太子、百官以為善友，而新學菩薩來問若經義、律義，輕心、惡心、慢心，不一一好答問者，犯輕垢罪。
此二法師自恃，所以興慢。遠來問義，倚恃憍慢，不好酬對，故犯。
承上文無師佛像前受，得戒如此之難。有師面面相承，得戒如此之易。則師之所係誠大，而求師者當敬之如佛可也。為師者宜體此意，慈悲指示，而待之如子可也。乃內倚所學，外挾所交，起大憍慢，不好答問耶？此解似順經文。而疏主所云，亦是一義。恐凡夫師道不普，故師於己，則教乃傾心；屬他徒，則有言不盡。正今疏所呵也。輕者藐物，故不好答。惡者無慈，故不好答。慢者自高，故不好答。不好答者，正前所謂隱沒顛倒也。
菩薩善戒經云：不犯者，若知前人是惡邪見，求覓罪過；若知不說令彼調伏；若知前人不能敬順；若知鈍根，聞深義已，生於邪見；若知聞已向惡人宣說，破壞正法等。
按此戒，菩薩心地法門戒心中，慈心、好說心、達心及敬重心所出也。
△第二十四、不習學佛戒二：初、舉略，二、入文。
不務所務，不應學者，乖出要之道，故制。七眾同犯，大小不全共。菩薩常應大乘在先，不限時節。聲聞五歲未滿，五法未明，若學失所非急，犯第七聚，此外不制，以自修自滿故。
言菩薩常學大乘，故制他學。聲聞則五歲未滿、五法未明者制，已滿已明者不制，繇聲聞不學大乘，惟以自修者自滿也。若學大乘，道大難滿，何暇他學？五歲者，經云：五夏以前，專精戒律。五夏以後，方乃聽教參禪。況復他學耶？
△二、入文二：初、標人，二、序事。
若佛子。
△二、序事三：初、應學不學，二、明不應學，三、舉非結過。
有佛經律大乘法，正見、正性、正法身，而不能勤學修習。
有佛經律大乘法者，通舉菩薩藏。正見者，為萬行之解。正性者，謂正因之性。正法者，謂正果之性。修萬行從因至果，此是要知，而今反不勤學。
正見者，對邪解說。離行之解，是為邪解。今此見是萬行之解，理事融徹，故曰正見。正性，對邪因說。繇邪見故，迷真實性，發起邪因。今此性是諸佛本源因地，故曰正性。正法身者，對邪果說。繇邪因故，昧真常身，復結邪果。今此法身是如來成就果德，故曰正法身。要知者，不可不知之要務也。
而捨七寶，反學邪見二乘、外道、俗典，阿毗曇、雜論、一切書記。
而反學二乘、外道、數論等。
七寶二義：一者殊勝，超出一切諸教偏駁下劣故。二者利濟，能與一切眾生功德法財故。邪見者，通二乘以下。見既邪，因性、果法，邪可知矣。二乘墮偏空，外道執謬計，俗典談世務。毗曇者，此云分別慧，亦云無畏，亦云總相別相，大意所說煩瑣，非純一大乘故。雜論者，等一切小乘五明諸論。書記者，等一切世間書籍傳記。起二乘止此，雖所得有淺深優劣，對佛大乘經律，皆邪見也，皆瓦礫泥沙也。不知取舍，擇法之眼安在？
是斷佛性，障道因緣，非行菩薩道者。若故作者，犯輕垢罪。
習小助大，不犯。為伏外道，讀其經書，亦不犯。菩薩若撥無二乘，亦名為犯。若學二乘法，為欲引化二乘令入大乘，不犯。
斷佛性者，二乘枯寂，焦菩提芽；外道斷常，刳正覺種。餘可例知。障道者，此邪見等，內惑正解之因，外亂正修之緣，遮障聖道，無繇前進也。
菩薩戒本云：不犯者，為論義故，為破於邪見故，為知外典虗妄、佛法真實故，為知世事故等。又云：若起如是見，作如是語：菩薩不應以聲聞乘相應法教，不應修學，不應受持。是染違犯。何以故？菩薩尚於外道書論，精勤研究。況於佛語為令一向習小法者捨彼欲故，作如是說。地藏十輪第六，經云：三乘皆應修學，不應憍慠，妄號大乘，謗毀聲聞、獨覺乘法。我先惟為大乘法器，堅修行者，說如是言：惟修大乘，能得究竟。是故今昔說不相違。據此，則知今戒恐人習小棄大，故加禁制，非謂聲聞可輕鄙也。新學淺知，慎無忽焉。
問：前云背大向小戒，次云僻教，此云不習，後云暫念，四戒似濫。
答：一以志向乖違，二以教導偏僻，三以安然習小而不思學大，四以權時習小而徐圖學大，故不相濫。
問：輔行云：若外學者，小乘許十二時中，為伏外道，一時習外。若大乘中，初心菩薩，一向不許，且令進行，至六根淨位，學應不難。小乘許學，而大乘反制者何？
答：此有二義：一者，小乘智劣，不習外不能伏外。菩薩智勝，未習外時先能伏外，故不必急學也。二者，菩薩學佛一切智智，證智則得本，得本則兼末，亦不必急學也。且令進行為大，安可先事其餘？彼聲聞無心成佛，不使之學，則終於孤陋寡聞矣。
按此戒，菩薩心地法門戒心中，願心、頂心、信心、念心、不退心、大乘心所出也。
△第二十五、不善知眾戒二：初、舉略，二、入文。
自損損他，故制。出家二眾同犯，大小俱制。三眾及在家，既未持眾，不制。
三眾及在家，謂沙彌、沙彌尼、式叉摩那及在家二眾也。上三眾雖出家，未執叢林事，故不制。
△二、入文三：初、標人，二、序事，三、結罪。
若佛子。
△二、序事三：初、出眾主，二、明應，三、不應。
佛滅度後，為說法主、、為僧坊主、教化主、坐禪主、行來主。
眾主，凡五種人，以初句為兩方便，成六人。律中有十四人，如律中說。此略舉六人。
一本說法主下，有行法主。今據疏，是說法中具行法意，即五而六也。說法、行法者，口說身行，知眾中佛法事也。僧坊主，知眾中安居事也。教化主，知眾中勸率事也。坐禪主，知眾中習定事也。行來主，知眾中乍到事也。律開十四，言六足兼，故略舉也。
應生慈心，善和鬪訟，善守三寶物，莫無度用，如自己有。
應有三事：一事慈心，謂欲與眾生樂。二、善和諍訟，謂如法滅諍。諍有四，毗尼有七，應如法除滅，不得差違。三、善守三寶物，應事施用，不得差互。
四諍事，謂評論諍、非言諍、犯罪諍、作事諍。七毗尼，即四分律應與現前、憶念、不癡等七事。
應事施用者，三寶物必應所當為之事而施用之，不可差互也。差互有二：一、就三中不可互用，如佛物不可僧用是也。二、就一中亦不可互用，如飯僧物作僧堂，而墮火枷地獄是也。今人有謂造佛殿物可飯僧，飯僧物不可造佛殿，謬也。若爾，則僧尊於佛，佛不及僧耶？慎之。
問：造殿造像，有餘財，當云何用？
答：佛殿餘作佛像得，佛像餘作佛前供器得。但不可以佛殿餘作菩薩殿，以佛像餘作菩薩像。降下可知矣。
而反亂眾𩰖諍，恣心用三寶物者。
但舉後兩句，不舉不生慈心，此二事即是無慈。
慈心向下，必護安大眾故。慈心向上，必善守三寶物故。
按此戒，菩薩心地法門戒心中，慈心、護心、益心所出也。
△第二十六、獨受利養戒二：初、舉略，二、入文。
僧次請僧，不問客舊，等皆有分。而舊人獨受，不以分客，乖施主心，貪利故制。此戒出家二眾同犯，大小俱制。三眾及在家，未知僧事，不制。
△二、入文三：初、標人，二、序事，三、結罪。
若佛子。
△二、序事三：初、客至，二、明應，三、不應。
先在僧坊中住，後見客菩薩比丘來入僧坊、舍宅、城邑，若國王宅舍中，乃至夏坐安居處，及大會中。
文中雖道菩薩比丘，若聲聞僧預利養分，亦同其例。
國王宅舍者，國王造宅舍安僧也。
△二、明應二：初、應禮接供給，二、應依次差僧。
先住僧，應迎來送去，飲食供養。房舍、臥具、繩牀、木牀，事事給與。若無物，應賣自身，及男女身，割自身肉賣，供給所須，悉以與之。
言賣身供給，舉況之辭。
事鈔云：僧食十方普同，而人情用心不等，或有閉門限礙客僧者，不亦蚩乎？違諸佛之教，損檀越之福，傷一時眾情，塞十方僧路。佛藏經云：如來白毫相中一分光明，供一切出家弟子，亦不能盡。可憂乏少而獨食哉？
問：出家無子，不畜奴婢，焉得有男女可賣？
答：僧尼若有徒眾未剃髮者，皆得稱男女也。
若有檀越來請眾僧，客僧有利養分，僧坊主應次第差客僧受請。
一切外來十方行脚，皆名客僧，俱應次第差赴。
而先住僧獨受請，而不差客僧者，僧坊主得無量罪，畜生無異，非沙門，非釋義姓。
不應中，但舉不次差僧，據後以兼前，若不與僧物分，不迎接，亦同此制。若知僧次，的至彼人，不差，而舊但犯輕垢。以臨差時，界外或有來者，未專有分故。差竟，而舊與餘人，餘人知爾。能差及所差，並是盜方便。後得施家食䞋五錢入手，各結重，畜生無異。
明知僧次至彼，而不差赴，舊住但得輕垢。所以者何？以臨差時，恐界外更有十方僧至，向的至或應讓彼，未有專分，故不差罪但只輕垢。若界外無人更來，是差已竟，應差的至，而舊主乃不與彼，故與餘人。與者、受者，明知故犯，雖非正盜，準盜前方便。得䞋五錢之後，則成重矣。知有利不知有義，是畜生而已矣。沙門云乎哉？釋種云乎哉？
按佛在世日，王臣居士詣佛精舍，請佛及僧，或普請，或限請。限請，故依次差僧。今無此事，但檀越所施，若食、若衣、若䞋，普同舊住、十方，平等不二，即合佛制。如主厚而客薄，或內有而外無。則畜生之誡，佛言昭灼，杲如日星，可不畏歟！
犯輕垢罪。
或云此為不差僧次戒。差僧次有六種，如律中說。
不差即獨受，但不差狹，而獨受廣，故以獨受標名也。此結罪，該前不差僧次、不與僧物言也。
按此戒，菩薩心地法門戒心中，喜心、慈心、同心及平等心所出也。
△第二十七、受別請戒二：初、舉略，二、入文。
各受別請，則施主不請十方僧，使施主失平等心功德，十方僧失常利施，故制。出家五眾同犯。在家二眾無此利，未制。大小乘不同。菩薩僧，一云凡齋會利施，悉斷別請。若請受戒說法，見機或比智知此人無我則不營功德，如此等不制。二云從四人以上，有一僧次不犯，都無者被制。文意似前解。
菩薩僧可受別請，有二義：一者，或請我為弘揚戒法，或見此人機宜，必得我乃能成就所作功德，俱不犯也。二者，所請四人內，有一人合於僧次，亦不犯也。似前解，言前解於文意為正也。或比智三字，疑當在前。言以智比度，見其機宜也。
△二、入文三：初、標人，二、序事，三、結罪。
若佛子。
△二、序事三：初、標不應，二、釋不應，三、結不應。
一切不得受別請，利養入己。
種種別請，皆不可受，而納利入己。
而此利養，屬十方僧。而別受請，即是取十方僧物入己。
施主修福，法應廣普。當知利施本通十方，繇汝別受，故十方不得，遠有奪十方之義，是故不應。
承上文，所以不可受者，此利養雖出施主，而施主修福之法不應偏私，則一切利養，皆十方眾僧所共之物，安可擅取？
及八福田中，諸佛、聖人、一一師僧、父母、病人物，自己用故。
八福田並有應得僧次義，如佛應迹為僧等。八福田者，一佛、二聖人、三和尚、四闍黎、五僧、六父、七母、八病人。然三藏中，佛恒受別請而不名犯。一、佛是上福田，不減等心之福。二、此土祇有一佛，無有奪餘眾義。
及字承上，此利養不但取十方僧物，亦取八福田物也。並有僧次義者，出其繇也，言此八人，俱有入僧次之理，如佛亦可應化作僧，餘應例知也。等心者，請佛即請一切也。此土一佛者，佛如王，普天之下，莫非王物，豈有奪餘人物之義耶？
犯輕垢罪。
按此戒，菩薩心地法門戒心中，慈心、施心、益心、同心及孝順心、平等心所出也。
△第二十八、別請僧戒二：初、舉略，二、入文。
分別是田非田，如大經·德王品，當知自心則為狹劣，失平等心。七眾同犯，大小乘不全共。道俗菩薩請僧齋會，一云：都不得別請，悉應僧次，的請一人便犯。二云：一食處，莫問人數多少，只請一僧次便不犯，都無則制，若悉請者益善。文意似如前解。
△二、入文三：初、標人，二、序事，三、經罪。
若佛子。
△二、序事三：初、標應，二、釋應，三、不應。
有出家菩薩、在家菩薩，及一切檀越，請僧福田求願之時，應入僧坊問知事人，今欲請僧求願，知事報言次第請者，即得十方賢聖僧。
即得賢聖，有二義：一者，聖凡難測，不揀擇即得，揀擇即不得。二者，但依僧次請，即凡夫僧，是名賢聖。
而世人別論五百羅漢菩薩僧，不如僧次一凡夫僧。
明次請雖得凡僧，有勝的請聖僧也。他云：五百羅漢不及一凡僧，此就心邊，不論田也。
四十二章經，自飯惡人，乃至如來，福德勝劣天壤，此論田也。今經所云，是論心也。隨時取重，不相礙故。然此聖不如凡，論平等設供耳，非論求師也。求師則趨明捨闇，親賢遠愚。具眼參方，何可不擇？
若別請僧者，是外道法。七佛無別請法，不順孝道。
不應同外道異法，不隨佛教，即乘孝道。七佛者，並在此土應化，跡在百劫之內，長壽天皆所曾見，故多引七佛證義，欲使信者易明。過去九十劫，初有一佛名毗婆尸，亦言維衛。中間諸劫無佛，至三十一劫有兩佛，一名尸棄，二名毗舍婆，亦言隨比。第九十一劫名賢劫，千佛應出。四佛已過，一、拘留孫，二、拘那含牟尼，三、迦葉，四、釋迦牟尼也。
不隨佛教者，依僧次請，七佛定法。不遵佛教，是忤逆也。又平等視僧，皆應恭敬。有所揀擇，是猶敬父慢母，豈不乖於孝道？
若故別請僧者，犯輕垢罪。
按此戒，菩薩心地法門戒心中，信心、無相心及平等心所出也。
△第二十九、邪命自活戒二：初、舉略，二、入文。
大論云：貪心發身口，名為邪命。文列七事，例同者皆犯，乘淨命也。
貪起於心，本也。發於身，則妄為資身之䇿。發於口，則曲為餬口之計。皆邪命自活也。淨命者，一、深山草菓，二、常行乞食，三、檀越送供，四、隨大眾食。以此活命，無所染汙，故曰淨命。違背此法，乖淨命也。
△二、入文二：初、標人，二、序事。
若佛子。
△二、序事三：初、明惡心，二、列七事，三、舉非結過。
以惡心故，為利養。
揀非見機益物。
先明作此邪命者，以何心，為何事？今言是以惡心，為利養也。則知以善心為善事者，不犯矣，故曰揀非見機益物也。
販賣男女色，自手作食，自磨自舂，占相男女，解夢吉凶，是男是女，呪術，工巧，調鷹方法，和合百種毒藥、千種毒藥、蛇毒、生金銀毒、蟲毒。
分析解釋，見下文疏中。
都無慈憫心，無孝順心。若故作者，犯輕垢罪。
即是無慈故犯。聲聞邪命，凡有四食，方、仰及下等四。此中五事，通前四食。一、販賣女色，二、手自作食，通制道俗。三、相吉凶，俗人如相以自活不犯，道一向制。四、呪術，五、工巧，六、調鷹方法，此三事於物無侵，如法自活，在家不制，出家悉斷。若淨治救，無所希望，不犯，出家亦開。七、和合藥毒，殺人犯罪。
慈憫則視物猶己，何忍以活己身故而損物？孝順則視眾生猶吾父母，何忍以活子身故而傷親？無慈孝心，但知自活，安所顧念？疏只云無慈故犯者。順上憫下，總名慈也。
聲聞四邪命者，智論中目連乞食，答梵志女淨目所問：一、方口食，謂干謁四方；二、維口食，謂種種術數；三、仰口食，謂仰觀星宿；四、下口食，謂栽植田園。皆非僧食正命也。
三事於物無侵者，蓋呪術通乎濟難，工巧兼乎醫藥，調鷹只是遊戲。故云如法。若以呪助邪，以藥傷人，以鷹畋獵，則非法矣，當有大過，豈得不犯？出家亦開者，如上事清淨治救，益物為務，無求利心者，亦開許也。
又智論云：五種邪命，以無漏智慧捨離，是為正命。一、為利養故，詐現奇特。二、為利養故，自說功能。三、為利養故，占相吉凶。四、為利養故，高聲現威，令人畏敬。五、為利養故，稱說所得供養，以動人心。邪因緣活命，是為邪命。
按此戒，菩薩心地法門戒心中，慈心及孝順心、清淨心所出也。
△第三十、不敬時戒二：初、舉略，二、入文。
三齋、六齋，盡是鬼神得力之日，此日宜修善，福過餘日。而今於好時，虧慢更犯，隨所犯事，隨篇結罪。此時此日，不應不知，加一戒。一云：七眾俱制，皆應敬時。二云：但制在家。年三長齋，月六齊，本為在家。出家盡壽持齋，不論節時。
年三月者，正、五、九也，毗沙門天王分鎮南贍部洲之月也。月六日者，初八、二十三，天王使者；十四、二十九，天王太子；月望、月晦，天王自身，遞相巡狩之日也。考較善惡，良在於斯，故云鬼神得力也。好時不知，忽慢之甚，故加一戒。又此戒，本在家所持。出家盡壽持齋，何分月日。
△二、入文三：初、標人，二、序事，三、總結第三段。
若佛子。
△二、序事三：初、總舉犯戒，二、所敬之時，三、舉非結過。
以惡心故，自身謗三寶，詐現親附，口便說空，行在有中。經理白衣，為白衣通致男女，交會婬色，作諸縛著。
凡有所犯，皆言行相違，乖反正真，皆謗三寶。
惡心者，在三寶中，不生好心，假現親從，實懷毀謗。發言則口口談空，素履則時時行有。交通白衣，不恥穢業。此等犯戒之人，於諸好時，應當瞥起慚惶，稍自修戢，而復漫不介意，如下所云。一本謗作傍。
於六齋日，年三長齋月。
謂六齋、三長齋等。
等者，等取餘好時，如佛示生、成道、歡喜、自恣等。
作殺生、劫盜，破齋犯戒者，犯輕垢罪。
略舉初二重。破齋者，謂非時食等。優婆塞戒云：六齋日，三齋月，受八戒持齋，在家菩薩應行此事。
問：殺、盜是波羅夷罪，云何此犯輕垢？
答：是重罪上更犯輕罪。譬如犯死刑人，別有餘惡，法不容貸，復加捶楚也。
按此戒，菩薩心地法門戒心中，信心、念心及恭敬心所出也。
如是十戒，應當學，敬心奉持。制戒品中廣明。
△第三十一、不行救贖戒二：初、舉略，二、入文。
見有賣佛菩薩形像，不救贖，損辱之甚，非大士行。應隨力救贖，不者犯罪，故制。七眾同犯，大小乘不全共。菩薩應贖。聲聞見父母不贖，犯第七聚，經像不見制。
聲聞急其近而緩其遠，故制父母，而不制經像。
△二、入文三：初、標人，二、序事，三、結罪。
佛言：佛子。
△二、序事三：初、能賣，二、所賣，三、應贖。
佛滅度後，於惡世中，若見外道、一切惡人、劫賊。
惡世者，明佛世人善，無如是事，惟惡世有之，菩薩當於惡世興善事也。
賣佛菩薩父母形像，及賣經律，販賣比丘、比丘尼，亦賣發菩提心菩薩道人，或為官使，與一切人作奴婢者。
此有父母，有大慈故。
父母，兼我人父母而言。孝子敬其親及人之親，況大士乎？此有父母者，謂三寶中何以有父母？以父母於我有大慈，等於三寶故也。或疑父母之像，賣與何人？意古人或有以沈檀、珍寶作像者，故可賣。
而菩薩見是事已，應生慈悲心，方便救護，處處教化取物，贖佛菩薩形像，及比丘、比丘尼、發心菩薩、一切經律。
教化取物者，若己無能贖之資，應廣勸他人發心，不得坐視也。
若不贖者，犯輕垢罪。
按此戒，菩薩心地法門戒心中，護心、慈心、悲心、信心及孝順心所出也。
△第三十二、損害眾生戒二：初、舉略，二、入文。
此有六事，遠妨損害乖慈故制七眾同犯，大小乘俱制。
△二、入文三：初、標人，二、序事，三、結罪。
若佛子。
△二、序事六：初、殺具，二、秤斗，三、勢取，四、系縛，五、破壞，六、貓貍。
不得販賣刀杖、弓箭。
損害眾生身命，故制。
畜輕秤、少斗。
丈尺短者，亦從此例。
損害眾生資用，故制。此舉用出，如其用入，重、大可知。丈尺短者，亦用出也。
因官形勢，取人財物。
損害眾生財物，故制。或用自官勢，或假他官勢也。
害心繫縛。
損害眾生肢體，故制。若繫縛罪人，應不在此限。
破壞成功。
損害眾生成業，故制。謂欲就之業，還使廢壞也。
長養貓貍、豬、狗。
此令眾生損害眾生，又畜養終歸損害，故制。如貓、狗傷物，令損害也。豬等養而殺食，終損害也。優婆塞戒經云：畜貓貍者得罪，養豬羊等者得罪，養蠶者得罪。俗制如斯，僧可知矣。
若故養者，犯輕垢罪。
此等六物，皆有損害，不應畜損傷之事也。
養字姑承上句，實舉一該六，皆犯此制。
按此戒，菩薩心地法門戒心中，慈心、悲心、益心所出也。
△第三十三、邪業觀覺戒二：初、舉略，二、入文。
凡所運為，皆非正業，思想覺觀有亂真道，故制大小同犯七，眾不全同。
覺觀有正有邪。思惟出世真道者，正也。思惟世間雜事者，邪也。初心乍思名覺，細心沈思為觀。
△二、入文二：初、標人，二、序事。
若佛子。
△二、序事三：初、惡心，二、列事，三、總結。
以惡心故。
揀去見機。
見機所宜，示同邪業，志在導邪，使返歸正，則非惡心也，故揀。
△二、列事五：初、諍鬬，二、娛樂，三、雜戲，四、卜筮，五、使命。
觀一切男女等鬬，軍陣兵將、劫賊等鬬。
第一兩事不同，觀看道俗同制。
兩事者：一、交愽鬬，俗中男女爭鬬也。二、交刃鬬，軍中步騎戰鬬也。故曰兩事。
亦不得聽吹貝、鼓、角、琴、瑟、箏、笛、箜篌、歌叫，妓樂之聲。
第二若為自娛，道俗同不得作，不得聽。若供養三寶，道俗同開。
吹貝、鼓、角，言吹貝螺、擊鼓、鳴角也。琴、瑟、笛可知。箏及箜篌，皆竹身而弦。箏十三弦，箜篌二十四弦。上數事假物成聲。歌叫妓樂，則男女自音唱咏也。
問：疏開供養三寶。而國家作樂，非因三寶，則如之何？
答：疏中自具二義。前別七眾，已揀在家。今開三寶，雙許道俗。況復黃鍾大呂，清廟明堂，昭德象成，化民成俗，有國之盛典也。之周觀樂，令瞽誦詩，援琴而却敵解圍，鼓瑟乎春風沂水，聖賢之高德也，又何礙乎？惜乎玉樹增悲，霓裳肇亂，聽鄭衛而忘倦，傳鸚鵡以傷心，是則為可歎耳。若乃為僧者，無供養之心，習世俗之樂，而欲以畜笛自娛者為口實，嗟夫！
不得摴蒱、圍棊、波羅塞戲、彈棊、六博、拍毱、擲石投壺、牽道八道行城。
第三八事，不得雜戲。
摴蒱，今博錢也。圍棊，今十九路大棊也。波羅塞戲，上梵下華，今象棊也。彈棊，漢宮人妝匳戲也。六博，魏陳思王雙陸戲也。拍毱，今擊毬戲也。擲石投壺者，投壺古用石，今用矢也。牽道八道行城，縱橫各八路，以棊子行之，西域戲也。
問：世傳堯作圍棊，以教丹朱。古聖所遺，奕應無害。
答：書稱丹朱佚遊是好。堯教以奕，是益其佚遊也。誣聖惑人，智者勿信。況無供養三寶之義，故不開也。投壺載於禮記，內正外直，略同射禮，俗應無禁矣。
爪鏡、蓍草、楊枝、鉢盂、髑髏，而作卜筮。
第四六事，不得卜筮為利，此道俗俱制也。
爪鏡者，藥塗楮上或爪上，呪之光明如鏡，能於鏡光現種種事，今人作圓光法是也。蓍草者，羲文墓出蓍草，叢必滿百，莖必長丈，上覆雲氣，下守靈龜，用之則四十九䇿，分二掛一，揲四歸奇，三變成爻，十八變成卦，以占休咎也。楊枝者，師巫祭樟柳，久而發靈，能報吉凶也。鉢盂者，水注盂中，攪之令定，以斷事也。髑髏者，取新亡髑髏，祭鍊禁呪，能從人耳報災祥也。卜筮者，筮即蓍草，卜者龜卜。鑽之七十有二，能以雨、霽、蒙、驛、克之兆，兆事端也。
問：楊枝、髑髏，誠可制絕。至如卜筮者，圖書呈於河洛，卦疇衍於羲箕，乃天地陰陽之大端，非毀瓦占鷄之小術。今併制之，何也？
答：疏稱七眾不全同。則知釋子委運大化，宜莫留情。世俗賴斯指迷，固所不禁，但貴斷以義命，毋膠執焉，斯名達士矣。疏明為利，蓋有別也。
不得作盜賊使命。
為賊作使通書也。
一一不得作。若故作者，犯輕垢罪。
諍鬪起兇惡心，娛樂起淫泆心，雜戲起散亂心，卜筮起惑著心，使命起詐罔心。事事亂道，不應作也。例而推之，可之能詩，而感白癩。解之工畫，而墮泥犁。乃至貫休、智永之輩，皆邪業也。可不戒歟？
按此戒，菩薩心地法門戒心中，定心、慧心及清淨心所出也。
△第三十四、暫念小乘戒二：初、舉略，二、入文。
乘本所習，故制。七眾同犯。大小不共，以習各異。欲背大向小，心計未成，犯前第八背大向小戒。計成失戒，在第十重戒中說。此戒所制，不欲背大，正言小乘易行，且欲斷結，然後化生。
帶結而能利物，大士之弘懷。斷結而後化生，小乘之淺計。又前云向小，泛舉所修之因。今之念小，專指所持之戒。背向二義，辭猶稍寬。暫亦不宜，意彌切矣。
△二入文初、標人，二、序事。
△初、標人。
若佛子。
△二、序事三：初、明應，二、不應，三、結罪。
△初、明應三：初、護大乘戒，二、生大乘信，三、發大乘心。
護持禁戒。行住坐臥，日夜六時，讀誦是戒，猶如金剛。如帶持浮囊，欲渡大海。如草繫比丘。
凡舉兩譬：一、金剛，取堅義。二、浮囊，如大經。草繫，出因緣經。
言此大乘戒，當隨處隨時受持不捨也。
金剛者，萬物莫能碎，而能碎萬物。喻此戒諸惡莫能破，而能破諸惡也。
浮囊者，解見前文。客持浮囊渡海，羅剎從乞，毅然不許。乃至乞半，乞一絲毫，皆悉不與。喻持戒者，在生死海中，遇煩惱羅剎，欲壞重戒，乃至輕垢，一微塵許不可得也。
草繫者，昔佛在世，有諸比丘，為賊劫掠，恐其追獲，以草繫之。佛制比丘不壞生草。繇此安坐，不敢動作。王過見之，乃得解釋。如是持戒，所謂寧有戒死，不無戒生也。
常生大乘善信，自知我是未成之佛，諸佛是已成之佛。
承上雖能護戒，若無正信，則戒止散善而已。今知生、佛，本無二心，眾生定當作佛，特已成、未成為別，實先佛、後佛何殊。所謂能作如是信，戒品已具足者也。二乘繇無此信，故無望作佛，亦無望一切眾生作佛。大士於此諦信不疑，故能自度度人，同成正覺也。
承上，雖有正信，而不發心，則信為徒信而已。今知我心即諸佛心，故上求諸佛無上菩提；我心即眾生心，故下化眾生同成正覺。剎那心中不捨此念，曰念念不去心也。
若起一念二乘外道心者。
不應一念起自度之想。外道者，指二乘為外道。若權入此道為化，非所制也。
不應一念自度者，昔舍利弗，往古劫中發菩提心，行大布施。有婆羅門，從之乞眼。舍利弗言：眼在我身，其用甚大。施與汝者，極為無用。婆羅門堅固索眼，舍利弗剜眼與之。婆羅門得眼，視而擲之，擲而唾之，口稱穢惡，脚踏而去。舍利弗言：向為汝說此眼無用，汝堅欲得，今復賤棄。眾生頑劣，殆不可化，不如早求自度。遂退大心，還習小法。至釋迦佛時，始證羅漢。一念自度，失大善利，可不慎歟？
二乘為外道者，離菩提心，捨菩提願，即名外道，故等二乘曰外道也。權入為化者，菩薩示現外道，故與同事，默行教化者，非所制也。
犯輕垢罪。
按此戒，菩薩心地法門戒心中，護心、頂心、信心、念心、不退心、大乘心、不壞心所出也。
△第三十五、不發願發二：初、舉略，二、入文。
菩薩常應願求勝事，緣心善境，將來因此克遂。若不發願，求善之心難遂，故制。七眾同。大小異，所習不同故。
△二、入文三：初、標人，二、序事，三、結罪。
若佛子。
△二、序事三：初、出願體，二、明應，三、不應。
△初、出願體十：初、願孝順，二、願得師，三、願得友，四、願善教，五、願修住，六、願修行，七、願修向，八、願修地，九、總願修行，十、結願持戒。
常應發一切願，孝順父母、師僧。
一切願者，該下十句也。孝順，解見前文。孝名為戒，故第一願即云孝也。
願得好師。
承上酬報二親、紹隆三寶，皆賴師教，故願得好師。曰好者，謂智行雙備。有智無行，何以成吾德？有行無智，何以開吾迷？故弟子雖具信心，不逢良導，美材拙匠，遂成廢器，誠可歎也。十願之中，得師最要。
問：上云師僧，此又云好師，意似重復。
答：上是奉師之孝，此是擇師之明，自不相濫。
同學善知識。
雖逢良導，不偶賢朋，有聞乏辯難之資，欲行鮮夾輔之益，相觀無自，德業安成？臨濟激發於座元，昌棃得入於侍者，參師重矣，取友急焉。
願上師友教我大乘經律，不墮二乘及諸外道。
十發趣。
承上，何謂大乘？繇三十心，至十地，以證妙覺是也。發趣者，發起大心，趣入妙道，有住義故。
十長養。
滋長培養，積累日成，有行義故。
十金剛。
順入法界，堅固不動，有迴向義故。
十地。
解見前文。從發趣至此，皆從師友而得也。
使我開解，如法修行。
如上大乘之法，資於師友。願隨法開解，如法修行也。華嚴信、解、行、證，為入道始終。今不言信、證者，以解必繇信故，行必終證故。
堅持佛戒。
結願持戒者，此經本旨，惟祗是重。戒匪堅持，心地已失。賢聖道果，何繇發生？夫孝名為戒，始乎孝順，終乎持戒，戒乃貫諸願而成始成終者也。何也？一者、戒即孝順父母、師僧、三寶，前已釋故。二者、佛在世日，以佛為師。佛滅度後，以戒為師，戒即好師故。三者、以戒為伴，將護身心，得過險道，戒即善知識故。四者、此戒非但名律，上符千佛傳心之妙，下合羣生制心之宜，契理契機，戒即大乘經故。五者、繇於此戒，進入大道，戒即十發趣故。六者、保持此戒，培植法身，戒即十長養故。七者，善巧持戒，無能動搖，戒即十金剛故。八者，依此心地大戒，優登聖位，戒即十地故。九者，以戒攝心，頓明心地，如實履踐，戒即開解修行故。是知此戒，統諸大願，無所不該，故云結也。
寧捨身命，念念不去心。
應發此心。
於前十願，念念常存。一切時中，乃至失命因緣，終不棄捨。誓不貪身命故，離於此戒。
若一切菩薩，不發是願者。
不應不發此心。
不發大願，魔所攝持。志既不堅，行將墮落，可不慎歟！
犯輕垢罪。
按此戒，菩薩心地法門戒心中，進心、願心、頂心、信心、念心、向心、不退心、大乘心所出也。
△第三十六、不發誓戒二：初、舉略，二、入文。
誓是必固之心，願中之勇烈意。始行心弱，宜須防持，若不發心作意，亦生違犯，故制。七眾同犯，而用不必皆盡。大小乘不共。二乘不制，心易防持。
妄心意不可有，正心意不可無。若誓願心意不發，道何繇成辦乎？增一阿含三十八，經云：比丘不發誓者，終不成佛道。誓願之福，不可稱計，得至甘露滅盡之處。故願後必須發誓也。
問：聲聞執身，今反云心易防持者，何也？
答：菩薩心大難持，聲聞心小易治。譬諸禦河海之滔天，則金隄千里。止行潦之在地，則捧土成崖。其為難易審矣。
△二、入文二：初、標人，二、序事。
若佛子。
△二、序事三：初、標勸，二、發誓，三、結過。
發是十大願已，持佛禁戒，作是誓言：
期其志而必到者，願為之先導也。堅其願而不退者，誓為之後驅也。故疏稱誓為顧中勇烈意。十願雖發，若無大誓，安克有終？故繼以不發誓戒。
△二、發誓五：初、欲染之誓，二、供養之誓，三、恭敬之誓，四、六根之誓，五、度生之誓。
寧以此身投熾然猛火、大坑、刀山，終不毀犯三世諸佛經律，與一切女人作不淨行。
首誓欲染者，良以身生於欲，欲成於女。濬恩愛海，牢生死根，無過女色矣，故首誓之。寧以者，較量之辭也。若其汙染女色，寧將此身受烈火𦦨中焚燒之苦，大坑穽中陷沒之苦，刀劍山頭刺割之苦，萬苦交攢，吾寧忍之，終不忍違背聖經，共諸女人作不淨行。良以紅爐白刃，壞色身於一時。花箭蜜鋒，沈慧命於萬劫。苦中較苦，苦有重輕。寧忍此而不為彼，誓要決絕至極之語也。昔有比丘坐禪，魔化美女，說偈誘惑。比丘答曰：無羞敝惡人，說此不淨語。水漂火焚之，不欲見聞汝。魔乃歎曰：海水可竭，須彌可傾。彼上人者，秉志堅貞。堅貞者，勇烈也。學人誦戒至此，尚其寒心切骨而力持之。下文倣此。
復作是願：寧以熱鐵羅網千重周帀纏身，終不以此破戒之身，受於信心檀越一切衣服。復作是願：寧以此口吞熱鐵丸，及大流猛火，經百千劫，終不以此破戒之口，食於信心檀越百味飲食。復作是願：寧以此身臥大流猛火羅網熱鐵地上，終不以此破戒之身，受於信心檀越百種牀座。復作是願：寧以此身受三百矛刺身，經一劫二劫，終不以此破戒之身，受於信心檀越百味醫藥。復作是願：寧以此身投熱鐵鑊，經百千劫，終不以此破戒之身，受於信心檀越千種房舍屋宅、園林田地。
前文作是誓言，今仍云作是願者，作願如是，正所謂願中勇烈意也。衣服、飲食、臥具、醫藥、宅舍、田園、信心檀越所以供養我者，為求福也。我無戒德，何以堪之？故設重誓以自防護。大寶積八十九，經云：佛告迦葉：我常說言，寧燒鐵鍱為衣，不以破戒之身而著袈裟。寧吞熱鐵，不以破戒之口食人信施。正此意也。
復作是願：寧以鐵鎚打碎此身，從頭至足，令如微塵，終不以此破戒之身，受於信心檀越恭敬禮拜。
先德有言：屈身而禮，直立而受，苟非有己利之德，其害非細。此藥石之論也。今人謂供養受人之施，猶或生慚。以禮拜無損他財，恬不知愧，嗚呼惜哉！
復作是願：寧以百千熱鐵刀矛挑其兩目，終不以此破戒之心，視他好色。復作是願：寧以百千鐵錐劖刺耳根，經一劫二劫，終不以此破戒之心聽好音聲。復作是願：寧以百千刃刀割去其鼻，終不以此破戒之心，貪嗅諸香。復作是願：寧以百千刃刀割斷其舌，終不以此破戒之心，食人百味淨食。復作是願：寧以利斧斬破其身，終不以此破戒之心，貪著好觸。
六根染塵，如猿得樹。若非重誓，自立良難。是故物而曰刀矛，刀矛而曰熱鐵，熱鐵而曰百千。苦痛之極，胡可云喻。寧受此苦，不視好色。以此要心，抑何勇猛而激烈也！耳鼻五根，亦復如是。
問：受食一節，前後言之，意似相濫。
答：前以四事類說，蓋主不堪應供而言。後以六根類說，蓋主不能制情而言，故不相濫。
問：六根只舉其五，不及意根，何也？
答：五根皆含意字，故文云破戒之心。又意非形體，不可等五為喻。
復作是願：願一切眾生，悉得成佛。
前四自度，今一度人。自利利他，俱成正覺也。若無此誓迴向佛道，前來諸誓，只是人天福報，或二乘小果而已。
問：願生成佛，慈悲心耳。較諸猛火、熱鐵等喻，前後語義似不相類，云何名誓？
答：若非矢志決心，何繇廣度羣品？地獄未空，誓不成佛，其勇烈何如也！安得不謂之誓？
而菩薩若不發是願者，犯輕垢罪。
問：願多期望之語，誓類呪詛之辭。修行本擬出離，云何動稱地獄？
答：誓，願中之勇烈意也。呪詛，怨中之毒害意也。奈何以願為怨，以勇烈為毒害乎？世有魔師，教授魔種，閉門塞竇，險語以堅其信根，惡呪以閑其外問，終身蔽錮，累劫牢籠，而莫之能出也。哀哉！
按此戒，菩薩心地法門戒心中，忍心、進心、定心、願心、頂心、信心、念心、不退心、不壞心所出也。
△第三十七、冒難遊行戒二：初、舉略，二、入文。
始行菩薩，業多不定。且人身難得，堪為道器。不慎遊行，致有夭逝。在危生念，所喪事重，以不慎故制。七眾同，大小俱制。
人身難得，如投鍼透孔之喻是也。堪為道器者，如裴丞相所謂：六道之中，可以整心慮、趣菩提者，惟人道為能耳。是知染心所就，雖號革囊。聖道攸資，實為重器。應須貴之保之，而乃不慎遊行，甘心夭逝，輕拋難得之身，橫傷致道之器耶？忍力未充，臨危之際，生大苦惱，因墮惡處，故曰所喪事重也。今新學僧，有不禁夜行者，不遵王法者、不謹天時風寒者、不避地氣陰溼者，動云委命龍天，實則毫無見處。夭逝之禍，疏有明文，可不慎歟！
問：臨淄尚曰肩摩，十室即有忠信。則得者必多，失者必少。而謂人身之難，至比之投鍼透孔者，何也？
答。佛言：吾憶往身，鬼、獄二趣，且置勿論。畜生道中，為雜類形，亦置勿論。為狗身時，雜色狗形，亦置勿論。純記白狗，吾所積骨，猶如須彌。何況雜色之狗，及餘畜類。今得人身，不亦難乎！又佛過瓜田，顧阿難言：瓜上之土，大地之土，孰為多少？阿難對言：瓜土至微，大地無盡。佛言：得人身者如瓜上之土，失人身者如大地之土。又須達為佛營立精舍，蟻子在地。佛告須達：七佛以來，皆汝於此，營室供養。此蟻，毗婆尸佛時，已在此地。今經七佛，恒受蟻身，尚未能脫。繇此觀之，人身難得，如瓜上土，寧不信然？所以者何？經云：五戒堅持，方得人身。五戒不持，人天路絕。持戒難，則人身不易，明矣。又云：一失人身，萬劫不復。而乃不貴五戒之修，不虞萬劫之遠，輕棄其身，可乎？是徒知舉目見人類之多，而不知惡道之類多多無盡也。是徒知隨在有忠信之人，而不知忠信者未必其持戒也。人身難得，豈不誠然乎哉！一說爪上之土。爪，指甲也。
△二、入文三：初、標人，二、序事，三、結罪。
若佛子。
△二、序事三：初、應遊止時，二、應遊止事，三、不應遊止。
常應二時頭陀，冬夏坐禪。
二時頭陀者，遊行時也。春、秋二時調適，遊行化物，無妨損也。頭陀有十二，大論廣明，食有五，一不受別請、二常乞食、三中後不飲漿、四一坐食、五節量食；住處有五，一阿練若處、二常坐不臥、三塚間住、四樹下坐、五露地住；衣上有兩，一但畜三衣、二常著衲衣。冬寒夏熱，遊行多妨損，故制。若不依制，犯輕垢。有人言：菩薩立誓安居，五月下半，至八月上半。又云：此時不復頭陀，是安居之限。遊行、冐難，皆是制限。
無妨損有二：一則慎時，不傷己身。二則護生，不傷他命也。一坐食者，一坐食畢，不二坐也。阿練，即阿蘭，此云遠離處也。離市井而間居，離居而塚，離塚而樹，離樹而露。表離障者，離之又離，以至於解脫也。
△二、應遊止事二：初、十八種物，二、半月誦戒。
結夏安居，常用楊枝、澡荳、三衣、缾、鉢、坐具、鍚杖、香爐匳、漉水囊、手巾、刀子、火燧、鑷子、繩牀、經、律、佛像、菩薩形像。而菩薩行頭陀時，及遊方時，行來百里千里，此十八種物，常隨其身。頭陀者，從正月十五日至三月十五日，八月十五日至十月十五日，是二時中，此十八種物常隨其身，如鳥二翼。
十八物常隨者，楊枝淨口，澡荳潔身，超俗染則三衣蔽形，斷邪妄則一鉢支命，具開聖地，缾注法泉，鍚杖豎賢聖之標，香爐示清淨之體，漉囊救物，巾布拂塵，刀用降魔，燧資破暗，鑷子拔除煩惱，繩牀脫略貢高，經契一心，律規三業，如來表果，菩薩明因。如是十八物，果可以剎那去身耶？
世有受菩薩戒者，漫於戒義，略不留心，汲汲乎惟十八物是辦而已，肩荷隨身，便為了畢。而或執著鉢盂，不隨眾食器者。執著繩牀，不隨眾坐席者。膠彼瑣儀，忘其大義。居然菩薩，藐爾傍僧。作犯止持，尚猶未悉，復何論上求下化之弘規耶？噫！弊也久矣。
若布薩日，新學菩薩半月半月常布薩，誦十重、四十八輕戒。若誦戒時，當於諸佛菩薩形像前誦。一人布薩，即一人誦。若二人、三人，至百千人，亦一人誦。誦者高座，聽者下座，各各披九條、七條、五條袈裟。若結夏安居時，亦應一一如法。
一人布薩者，單丁住也。百千人亦一人誦者，一誦多聽，則不亂也。結夏安居者，九旬禁足。不言結冬者，省文也。九條者，大衣分上、中、下，各三成九，自九條以至二十五條也。今用初者，表半月誦戒，出三界二十五有之初門也。袈裟者，此云間色服，即壞色衣也，此四色立名。又云去穢，又云離著，又云消瘦服等，此從義立名。如法者，當如法誦戒也。
問：文稱新學，蓋為初心。久修菩薩，似不必誦。
答：爾不憶前文乎？佛言：是盧舍那誦，我亦如是誦。又言：三世諸佛菩薩，皆如是誦。況今日凡夫耶？言新學者，恐新學不知，故特舉勸。若舊學者，自應熟習，何待言也。
夫半月誦戒，千佛恒規。久廢不行，人罕知者。今錄往事，以為明誡。續高僧傳，釋僧雲者，四月十五，臨說戒時，眾僧並集。雲居上首，乃白眾曰：戒本防非，人人誦得，何煩數舉？可令一僧豎義，使後生開悟。雲氣格當時，無敢抗者，咸從之。訖於夏末，遂廢說戒。七月十五日，眾集，忽失雲，四出追覓，乃於三里許古塚中得之，血流徧體，如刀割者。問之，云：一丈夫執刀，厲色責我：何得改變布薩，妄充豎義？因劊我身，痛苦難忍。眾舁還寺。竭情懺悔，經于十載。說戒布薩，以為常業，永不敢廢。臨終之日，異香迎焉。
若行頭陀時，莫入難處。若惡國界，若惡國王，土地高下，草木深䆳，師子虎狼，水火風難，及以劫賊，道路毒蛇，一切難處，悉不得入。頭陀行道，乃至夏坐安居，是諸難處，皆不得入。
惡國界者，安身非地難也。惡國王者，護法非人難也。高下者，地形險阻難也。深䆳者，山林恐怖難也。師子等者，毒獸傷害難也。水火等者，天災流行難也。劫賊者，寇盜抄掠難也。一切者，兼例其餘。此悉妨修道業，若行若住，皆不應也。一本作國難惡王，文義不順，今依古本。
若故入者，犯輕垢罪。
問：菩薩同流九界，乃至入地獄度眾生，所謂難行能行，難忍能忍是也。今見難而避，則何以異於二乘、凡夫耶？
答：初心菩薩，忍力未充，涉險投危，徒死何補？俟彼智舟堅密，仍堪苦海遊行，但其有利眾生，必不避難苟免。
按此戒，菩薩心地法門戒心中，慧心、護心、信心所出也。
△第三十八、乖尊卑次序戒二：初、舉略，二、入文。
乖亂失儀，故制。七眾同，大小俱制。
△二、入文三：初、標人，二、序事，三、結罪。
若佛子。
△二、序事三：初、明應，二不應，三、總結。
應如法次第坐，先受戒者在前坐，後受戒者在後坐，不問老少。比丘、比丘尼、貴人國王、王子，乃至黃門、奴婢，皆應先受戒者在前坐，後受戒者次第而坐。
文中不問老少為句，言佛法中坐法，無論生年，惟計戒臘。如比丘一類，不問某比丘老，某比丘少，但以先戒比丘先坐，後戒比丘後坐也。比丘尼等例此。一說：不問老少、僧尼、道俗、良賤，但依戒次。則男女混淆，君臣錯雜，云何此法可通國家？
莫如外道癡人，若老若少，無前無後，坐無次第，如兵奴之法。
莫學外道坐法，若老若少，一眾之中，不論戒次，前後失當，混如兵奴。我佛法中，不應有此。
我佛法中，先者先坐，後者後坐。
聲聞次序，出律部臥具法，以戒為次。乃至大須臾時，皆名上座。通道俗九眾，一、比丘，二、比丘尼，三、六法尼，四、沙彌，五、沙彌尼，六、出家，七、出家尼，八、優婆塞，九、優婆夷。此九種有次第，不得亂，如律部說。
一比丘，乃至九優婆夷，此略言有此九眾，皆當各依戒次論坐。非謂起一比丘，而二而三而四為次也。若爾，則論位分，非論戒次矣。各類自有受戒先後，宜如前說。六法尼者，即式叉六法，自染心相觸，以至不飲酒也。出家者，出家優婆塞也。出家尼者，出家優婆夷也。
而菩薩一一不如法次第坐者，犯輕垢罪。
此犯有二，一是令坐者，一是坐者，兩俱得罪。
問：普超三昧經云：阿闍世王請文殊。文殊讓迦葉前行，曰：大迦葉久為沙門，世間所有羅漢，皆從仁後，仁當前行。迦葉云：計於法律，不以年歲而為尊長。法律所載，智慧為尊。神智聖達，乃為可尊。博聞才辯，乃為可尊。諸根明徹，乃為可尊。文殊乃前行。據此，不幾於乖尊卑次第耶？
答：闍王之請，意在文殊，不在迦葉。如天帝釋請華嚴法師，而置座五百應真之上，即其類也。文殊始讓迦葉，不敢違古佛之恒規。迦葉終遜文殊，所以順請主之本意。準前例，則見機得坐是也。反常合道，應變隨宜，正大士之妙用，又何過焉？故知先戒先坐，此崇戒則禮然，無定法也。孟子曰：朝廷莫如爵，鄉黨莫如齒，輔世長民莫如德。言隨時各有所尊也。喻如孔門弟子，尚齒則先季路，品德則右顏淵也。又如周室勳臣，約姓則魯為宗長，開國則齊為功首也。七歲講經，二旬首眾，亦何礙也。吾恐末世有挾才而藐視耆宿者，有恃臘而輕忽妙德者，故通以此，識者詳之。
按此戒，菩薩心地法門戒心中，慧心及恭敬心所出也。
△第三十九、不修福慧戒二：初、舉略，二、入文。
福慧二嚴，如鳥二翼，不可不修。乖出要之道，故制。七眾同，大小乘不全共。菩薩攝一切善應修。聲聞夏分自誓，應修福業，餘時不制。
出要之道者，福慧雙修，出離生死捷要之道也。福輕則恒羅障緣，慧淺則多行錯路，故曰乖出要之道。夏分自誓者，坐夏則修，修則有限，非若菩薩無時不修也。
△二、入文三：初、標人，二、序事，三、總結第四段。
若佛子。
△二、序事三：初、修福，二、修慧，三、舉非結過。
常應教化一切眾生，建立僧坊、山林、園田，立作佛塔，冬夏安居坐禪處所，一切行道處，皆應立之。
修福，自作教他。文中略序七事：一、僧坊，二、山林，三、園，四、田，五、塔，六、冬夏坐禪安居處，七、一切行道處。凡此流類，悉應建立。力若不及者，不犯。
自作教他者，作此七事，教化眾生，是自作。教化眾生令作此七事，是教他也。七事者，僧坊以聚集大眾，山林以覆蔭大眾，園使眾得棲息，田使眾得膳養。佛塔立，則眾瞻依有所。安居定，則眾禪那易修。一切行道處，統論大眾修進道業之處也。作如是事，其福可知。按要集第十，經云：佛言：爾時道俗訛替，競興齋講，強抑求財，營修塔寺。依經不合，反招前罪。蓋言非理募化，而自附營修，以公濟私，誣因昧果，所謂天堂未就，地獄先成。如是修福，不如避罪。學者又不可不明辨也。
而菩薩應為一切眾生，講說大乘經律。若疾病、國難、賊難、父母、兄弟、和尚、阿闍黎亡滅之日，及三七日，四、五七日，乃至七七日，亦應講說大乘經律。一切齋會求願，行來治生，大火所燒、大水所漂，黑風所吹船舫，江河大海羅剎之難，亦讀誦講說此經律。乃至一切罪報，三惡、八難、七逆，杻械枷鎖繫縛其身，多婬、多瞋、多愚癡、多疾病，皆應講此經律。
修智慧，亦自作教人。
疾病者，此經律能療眾生無明宿患故。國難者，此經律能守護心王故。賊難者，此經律能摧破惡魔故。父母師長亡滅者，此經律能資導冥識故。齋會求願者，此經律能滿足行願故。行來治生者，此經律能具足法財故。大火者，此經律能滅除煩惱𦦨故。大水者，此經律能枯竭恩愛河故。黑風所吹者，此經律能於苦海作大舟師，渡諸眾生故。一切罪報者，此經律能於地獄作大赦書，蠲諸業障故。三惡、八難、七逆者，此經律能化惡為善，轉難為祥，返逆為順故。杻械枷鎖者，此經律能解脫身心內外諸縛著故。多婬、多瞋、多癡者，此經律能消滅三毒，發生清淨心、慈悲心、智慧心故。以要言之，戒能止惡行善，廣度眾生。亦何往而不利，何求而弗得耶！
而新學菩薩若不爾者，犯輕垢罪。
不修為失。
除前疏云，力不及者不犯。若力及而不修，其失大矣，故曰不修為失也。
按此戒，菩薩心地法門戒心中，慈心、悲心、慧心、施心所出也。
如是九戒，應當學，敬心奉持。梵壇品當廣明。
△第四十、揀擇受戒戒二：初、舉略，二、入文。
有心樂受，悉皆應與。若瞋惡揀棄，乖於勸獎，故制。出家二眾同犯，餘無師範者未制。大小不全共。菩薩本兼物。聲聞若許而中悔是犯，不許不犯。
許而中悔者，聲聞道狹，來求法者，有許不許。本不許者不犯。惟許而復悔，斯有過耳。大士普度為懷，來者不拒，何容私意有許不許，而揀擇行事也。
△二、入文二：初、標人，二、序事。
若佛子。
△二、序事三：初、不應揀，二、應揀，三、舉非結過。
與人受戒時，不得揀擇。一切國王、王子、大臣、百官、比丘、比丘尼、信男、信女、淫男、淫女、十八梵天、六欲天子、無根、二根、黃門、奴婢、一切鬼神，盡得受戒。
不得揀擇四字為句。國王，解見前。王子得受者，如貞觀二年，詔法師玄琬入宮，為皇太子、諸王、妃嬪受菩薩戒之類是也，則男女可知矣。大臣得受者，如周建德元年，詔禪師僧瑋至京，令公卿咸受十善，乃至唐宰相裴休、房融，俱受菩薩戒之類是也，則百官可知矣。鬼神得受者，如嵩嶽帝受戒於元珪禪師，廬山神受戒於曇邕禪師，高王降祝請聰法師授菩薩戒之類是也，則諸天可知矣。後秦弘始十年，卑摩羅叉製內外禁二卷，正明不揀擇一切道俗同受之戒也。又開元十四年，鑒真律師附舶日本，王乃請真授皈戒，夫人、羣臣以次稟受，亦復不揀一切夷夏同受之戒也。又元豐元年，杭州慧才法師，為靈芝元照及僧千人授菩薩戒於雷峰寺，方羯磨，觀音像放光，貫徹講堂，燈炬皆為暎奪，此又一切大會受戒之瑞事也。所以然者，良繇此心地中，非尊非卑，非道非俗，非男非女，非穢非淨，非天非人，非全非缺，非良非賤，非顯非幽，一味平等，無二無別。何所去取而生揀擇？是故陽春擇物而生，則其生必寡。滄溟揀流而納，則其納幾何？大士春育海涵，無眾生不度。一切得受，不亦宜乎！
應教身所著袈裟，皆使壞色，與道相應，皆染使青、黃、赤、黑、紫色。一切染衣，乃至臥具，盡以壞色。身所著衣，一切染色。若一切國土中，國人所著衣服，比丘皆應與其俗服有異。若欲受戒時，師應問言：汝現身不作七逆罪否？菩薩法師不得與七逆人現身受戒。七逆者，出佛身血、弑父、弑母、弑和尚、弑阿闍黎、破羯磨轉法輪僧、弑聖人。若具七逆，即現身不得戒。餘一切人，盡得受戒。
應揀擇者，有兩：一、身形不如，應揀擇。二、業障不如，須揀擇。衣中聲聞用青泥𣝕，菩薩亦應用。依此文意，似不必盡備，但與俗豓不同，便名如法。一云：道俗受戒，皆須服壞色。二云：是可壞色處，道俗同制。文云與俗有異，當知出家菩薩必用壞色。
皆染使青黃等，真諦云：青，銅青也。黑，雜泥也。舍利弗問經云：摩訶僧祇部，勤學眾經，宣說其義，處本居中，應著黃色。曇無德部，通達理味，表法殊勝，應著赤色。薩婆多部，博通敏達，善能化導，應著黑色。迦舍部，勇猛護生，應著木蘭色。彌沙塞部，禪思入玄，究暢幽密，應著青色。據此則成五彩，云何名壞？然彼文中，每色下有青非東方之青等句，則知就壞色中，自有五別，以表五部，非世間五麗色也。故耆域初至洛陽，見比丘衣服華豓，歎曰：大違戒律，非佛意也。
身形不如，謂不衣壞色，外貌不如法也。業障不如，謂干犯重罪，內心不如法也。青泥𣝕者，𣝕，香木，可染衣者，與青泥和合作壞色也。不必盡備者，如上青、黃、赤、黑等，不必確定分別，但與俗服有別則已。可壞色處者，可作壞色處，僧俗俱宜同作。不可壞色處，俗即隨便，惟僧則必以壞色也。不可壞色者，或土地所不便是也。末是疏主總結前說，斷必用壞色，為出家定制也。法滅盡經云：法欲滅時，袈裟自然變白。當知衣白，法滅之相。此中制白衣高座，則知道俗以緇白別，不可不慎也。湘山錄載，宋王文正公旦，遺命剃髮，著壞色衣，用火葬禮。楊大年以公位宰相，當袞服以斂，乃具染衣置柩中焉。
七逆。出佛身血者，言不必害命，但傷體出血即犯逆。如調達碎石迸傷佛足，生陷地獄之類是也。羯磨轉法輪者，集眾布薩，代佛揚化，正所謂和合僧也。弑此人則佛法滅，豈不犯逆？非漫爾羣居，情識相比者，可冐和合之名也。又凡能弘法利生者，皆名轉法輪也。聖人，即羅漢也。多小乘和尚、闍黎，故云七逆也。
問：小乘害和尚非逆，雖前文已解，猶未釋然，願更明之。
答：此經中重、逆二字有別。有犯重不犯逆者，有兼重與逆者。聲聞害師已犯重，特不云逆耳。蓋逆是重上復加逆罪也。
問：下弑上皆逆也，云何聲聞害師非逆？
答：佛法中重，對世法逆。佛法中逆，加世法逆一等。聲聞害師犯重，已是世間逆罪。而菩薩所謂逆者，則更加重。故疏云：菩薩重，重於聲聞重也。
出家人法，不向國王禮拜，不向父母禮拜，六親不敬，鬼神不禮，但解法師語，有百里千里來求法者，而菩薩法師以惡心瞋心，而不即與授一切眾生戒者，犯輕垢罪。
君親天地等不禮敬者，言出家之法，已於國王、父母、六親、鬼神，不修世間禮儀恭敬。則今日授戒，不當復問其是貴是賤、是親是疏、是人是神，惟觀意之誠否耳。遠來求法，誠意可知。只除七逆，餘但解法師語者，即當與戒，何得起惡心瞋心而不即與？竟拒曰不與，遲延曰不即與。若此者，苟非圖利養而販賣佛法，必其乏慈悲而獨善己身，是以得罪。若察其意未誠而不與，欲成就彼，如無讖之於道進，則大權化導，功德無量，勿等視也。
問：六親、鬼神，且置弗論，云何君父而不禮敬？
答：此有二義：一者，薙髮之日，已拜辭故。其言曰：專精拜辭，後不拜也。二者，出家之人，禮拜君父，非恭敬故。所以者何？帝釋天主，不欲五戒者禮拜，慮或損福。故出家者，當精進行道，報君父恩，不當以擎跽匍匐小節為恭敬也。斯乃忠臣孝子，愛其君父而不禮拜，是名大恭敬，豈曰桀驁乎哉？
問：揀擇授戒，既犯輕垢。今為是一味普授，更無分別？為復亦有差等與？
答：訝子之問遲也。凡閱聖教，當具二義：一者善會，二者博通。匪善會，則失其意而徒泥其文。匪博通，則知其一而不知其二。今言揀擇犯過，指不應揀者，不言應揀者亦犯過也。菩薩善戒經云：菩薩摩訶薩先當具足學優婆塞戒、沙彌戒、比丘戒。若言不具優婆塞戒，得沙彌戒者，無有是處。不具沙彌戒，得比丘戒者，無有是處。不具如是三種戒，得菩薩戒者，亦無有是處。譬如重樓四級，不繇初級至二級者，無有是處。不繇二級至於三級，不繇三級至四級者，亦無是處。又云：不成就三種戒者，亦不得聽說菩薩戒，聽者得罪。而清涼解華嚴·梵行，亦引善戒如上等文。夫華嚴掃除，尚嚴斯義。今經建立，奚可輕心？奈何知者過之，欲直受菩薩戒，不受具戒。彼蓋據經中婬賤鬼畜俱得受戒，及惟除七逆等語，遂謂無不可受。不知此語只是發明聲聞之戒但許人倫，菩薩之戒兼収諸趣，特表其道有廣狹云爾。至於受法，則必須依經次第，何得躐等？
問：經言：百里千里來求，而不與授，犯輕垢罪。使彼缺三戒而未受，輕千里而來求，乃弗與授，寧不犯過？
答：以惡心瞋心不與者犯，不言無惡無瞋而不與者亦犯也。夫不與者，非終不與，欲其合佛明制而後與也，何罪之有？
問：前文背大向小戒、不習學佛戒、暫念小乘戒，或不許習二乘經，或不許受二乘律，或不許發二乘心。然則直受菩薩戒，豈不正合經意？
答：不許習學受持者，為已受菩薩戒者言也。已受其大，復從其小，倒行反墮，烏得無罪？若未受大，既無所受，又何所背，而曰背大向小等耶？且徧閱大藏，曾無一言不許受聲聞戒，而直受菩薩戒，亦何所據而云然乎？
問：法華稱十六王子曰菩薩沙彌，豈非沙彌直受之一證歟？
答：菩薩有二，一者實德菩薩，二者入道善人，槩名菩薩。如鬼神齋戒者，號菩薩神。俗士齋戒者，號在家菩薩，是也。非必盡受菩薩之戒者稱菩薩也。即如沙彌亦有二種：已受十戒，曰法同沙彌；未受十戒，曰形同沙彌。未受十戒之沙彌，與未受大戒之菩薩正相類也。十六王子，以其年少，可稱沙彌。以其大心，可稱菩薩。豈必如妙海王子，實受舍那之戒比耶？
問：沙彌不得受菩薩戒，則沙彌不及鬼畜等，及在家二眾歟？何彼得受，此反不得？
答：在家與出家，體制自別。在家者，必受五戒，方得受菩薩戒。出家剃染者，必受比丘戒，方得受菩薩戒。鬼畜男女等得受者，是已有五戒者也。五戒未受者不得，與沙彌未受具者準也。夫三寶之名，因比丘戒而成，沙彌未得與三寶流也。果若而言，沙彌俱直受大戒，則比丘之戒廢矣。比丘戒廢則僧寶廢，僧寶廢則三寶缺矣。一舉而缺三寶，其失可勝言哉？且今剃髮染衣，聲聞相也。既不屑聲聞之戒，應不作聲聞之相，即世俗相行菩薩道，亦奚不可？而乃甘心剃染，作聲聞相，獨不肯受其戒。是猶繫籍章縫，而復恥號儒生，欲直行宰相事，三尺童子知其不可矣。又經云：天人常自感慕：我何時當得為人，於佛法中得受具足戒？則比丘戒法，人間天上之所貴重，焉可忽耶？首楞嚴云：先持聲聞戒，執身不動。後持菩薩戒，執心不起。先、後二字，金口炳然。故聲聞直禁不殺，而菩薩見機宜，雖斷命不為殺。聲聞直禁不盜，而菩薩興利濟，雖奪取不為盜。聲聞不得捉金銀錢物，而菩薩行施，可畜一切財寶。聲聞不得近非親里比丘尼，而菩薩已視一切眾生皆其親里。如是者，必其具大人之作略，開弘誓之胷懷，權實雙融，悲智並運，然後可以語此耳。初機淺學，而欲直受，吾恐循規踐跡，猶且多愆，破格越常，豈能無過？六物之名尚昧，而垂任公之鉤。匹雛之勝未能，而攘馮婦之臂。功無所就，害已隨之，所謂賊夫人之子者，此也。故知直授之說，雖是慈悲普度，惟欲頓挈凡夫，速成菩薩，泯除小果，純一大乘，豈非美事？而此過量豪傑，千百人中鮮見一二，苟非其人，徒美虗名，曾無實益，諸佛未許汝在。
問：疏稱七眾，豈非沙彌不受具戒之直受耶？經云婬男婬女，豈非白衣不受五戒之直受耶？
答：此大有說。一者，經文止有比丘、比丘尼，曾無七眾，唯疏舉七眾耳。二者，即沙彌、白衣才堪直受，亦必須一會之頃，沙彌先受具戒，白衣先受五戒，而隨受菩薩戒，則不次第而未嘗不次第也。略似世間聯登科甲者比也。欲存此一類，故言七眾。非謂不受具戒之沙彌，不受五戒之白衣，而成菩薩戒七眾也。乘雖貴乎頓超，戒何妨於漸受。願觀此者，平氣虗懷，委細審察。毋泥揀擇有過之文，而不會其意。毋執揀擇之一義，而不信餘經，則庶幾哉上符佛旨，而下利羣生也已。
按此戒，菩薩心地法門戒心中，慈心、悲心、同心、圓心及平等心所出也。
△第四十一、為利作師戒二：初、舉略，二、入文。
內無實解，外為名利，輒爾強為，有悞人之失，故制。出家二眾同，大小不俱制。三眾及在家，無師範義，不制。
佛藏第四，經云：雖是凡夫，清淨持戒，不貪利養，多聞廣喻，猶如大海，惟說清淨第一實義。所說如是，亦如是行。舍利弗，如是說者，我聽說法。今貪利養，為利作師，豈得不犯？夫名利在我，浮雲之過太虗也，其得甚微。邪解入人，皂黑之汙素帛也，其害甚大。以己小利，誤彼信心。彼若墮落，師與同墮。可弗慎乎！
△二、入文二：初、標人，二、序事。
若佛子。
△二、序事三：初、明解，二、不解，三、舉非結過。
教化人起信心時，菩薩與他人作教誡法師者，見欲受戒人，應教請二師，和尚、阿闍黎二師。應問言：汝有七遮罪否？若現身有七遮罪者，師不應與受戒。若無七遮者，得與受戒。若有犯十戒者，應教懺悔。在佛菩薩形像前，日夜六時，誦十重、四十八輕戒，苦到禮三世千佛，得見好相。若一七日，二、三七日，乃至一年，要見好相。好相者，佛來摩頂，見光見華，種種異相，便得滅罪。若無好相，雖懺無益，是人現身亦不得戒，而得增益受戒。若犯四十八輕戒者，對首懺悔，罪便得滅，不同七遮。而教誡師於是法中，一一好解。
解此故堪為師，兼制不解則犯。問遮道，遮道有三：一、七逆，二、十重，三、四十八輕。如是三事，皆應一一好解。不欲受者不得逼，增受之罪。
十戒，一本作重戒，今謂十波羅夷也。三世千佛，三世各有千佛也。佛摩項者，佛昔以百福莊嚴兜羅緜手，摩捋病人，病即除愈。今來摩頂，罪豈不滅？光者明照義，黑業消之相。華者開敷義，結縛解之相。增益受戒者，無此好相，雖今不得戒，亦增長向後得戒因緣也。對首者，猶云對面懺悔，罪即消滅，犯輕故不須好相也。又此好相，不作聖心，名罪滅境。若生聖解，即墮羣邪，魔入於心，莫可救療。不得逼者，無求強與，是未堪受而受，增上受也，與者、受者皆罪也。亦補前揀擇意，言雖不可拒，亦不可強也。一說：對首者，相對首罪也。
若不解大乘經律若輕若重是非之相，不解第一義諦，習種性，長養性，性種性，不可壞性，道種性，正法性，其中多少觀行出入，十禪支，一切行法，一一不得此法中意。
不解此而作師，亦是兼制。
輕重是非者，此心地戒，淺犯而輕，深犯而重。云何是犯，云何非犯，明析二途，秩然不亂者，戒之相也。
第一義諦者，此心地戒，非重非輕，低昂宛爾；無非無是，黑白顯然；逈出二邊，不可思議者，戒之理也。相不解，則疑悞初學。理不解，則鈍置利根。
習種性，長養性，研習增長，日益堅固，通屬住位也。性種性，不可壞性，從性出生，俗諦建立，故不可壞，通屬行位也。道種性，正修中道，屬向位也。正法性，正入聖位，通屬地、等、妙位也。
多少觀行出入者，禪定中隨人智斷不同，巧拙之異也。十禪支者，即是修四禪中，一、覺，二、觀，乃至十、不苦不樂也。一切行法，總結修行一切法門也。此法中意，微妙無窮，一一不知。譬如不諳病源，不明脈理，不通藥性，不解處方，云何乃敢貪利療人，以致夭折？今不解一切法，云何貪利？妄治眾生法身諸疾，以傷慧命？故曰有悞人之失也。
此中兼制者，例上文，解則不犯也。
問：第一義諦，前二十二中，雖已剖示。顧天台之為教也，法崇三觀，名擅一家。此經所具諦觀之義，更願詳說。
答：若陳其義，有總有別。總說，則心地戒中，天然三觀，法爾具足，無俟更論。別說，則舍那本身，是名空義；千百億迹，是名假義；非本非迹，常迹常本，名第一義。未起座先，無法可說，是名空義；從座而起，周徧說法，是名假義；起即不起，不起而起，名第一義。內觀其心，不得殺心及戒殺心，是名空義；外見諸事，禁止殺事，常行善事，是名假義；無有心事，心事歷然，名第一義。若盜若婬，乃至輕垢，亦復如是。究極而言，餘宗所明，亦通三觀。一家所建，亦會餘宗。本自圓融，惟忌偏執而已。
而菩薩為利養故，為名聞故，惡求多求，貪利弟子，而詐現解一切經律，為供養故，是自欺詐，亦欺詐他人，故與人授戒者，犯輕垢罪。
問：此中亦有不解大乘經律等文，與第十八無解作師何別？
答：彼專無解，此兼為利，意重為利，故與前別。
按此戒，菩薩心地法門戒心中，定心、慧心、好說心及真實心所出也。
△第四十二、為惡人說戒戒二：初、舉略，二、入文。
凡未受菩薩戒者，皆曰惡人。若預為說，後受不能殷重，故制。七眾同，大小俱制。
渴而後飲，則水之味甘。暗而後燃，則燈之用大。故云預說則心輕也。
△二、入文二：初、標人，二、序事。
若佛子。
△二、序事三：初、所不說境，二、出不說故，三、舉非結過。
不得為利養故，於未受菩薩戒者前，若外道惡人前，說此千佛大戒。邪見人前，亦不得說。除國王，餘一切不得說。
惟除國王。外道惡人，即九十五種。
除國王者，率土之濵，皆王臣故。佛法外護，囑國王故。興滅三寶，惟其意故。民無二王，即世尊故。
問：父母云何亦不可說？
答：父母所親，可理喻故。國王所尊，情難達故。一切有部目得迦經云：尊貴之人，雖無敬信，亦應為說。貧窮之人，兼不敬信，雖樂欲聞，不應為說。尊貴，指國王也。十誦毗尼序云：波斯匿王詣佛，時正布薩，諸比丘言：大王出，我等當作法事。王言欲聽。諸比丘白佛，佛言：從今日聽在諸王前說戒。又經云：一沙彌伏牀下，盜聽眾僧說戒。金剛力士以杆擬之，沙彌驚懼，懺悔得免。
是惡人輩，不受佛戒，名為畜生。生生之處，不見三寶。如木石無心，名為外道。邪見人輩，木頭無異。
不受戒皆為惡人，空生空死，同畜生也。
畜生雖具佛性，今報昏迷。木石正屬無情，頑然罔覺。是惡人輩，有耳不聞戒名，有目不見戒光，有鼻不嗅戒香，有舌不餐戒味，有身不踐戒地，有心不知戒相，六根冥窈，與畜生、木石何殊焉？向之說法，非惟不曉，復生謗訕，故不應也。
而菩薩於是惡人前，說七佛教戒者，犯輕垢罪。
前戒揀擇，今戒惡人。所謂不揀擇中，甄別自明，悲智雙行之道也。若執不揀，泛濫說戒，甚非所宜。應須生重法心，慎勿示之以易，令彼愚頑倍增藐忽。
按此戒，菩薩心地法門戒心中，慧心、護心、達心所出也。
△第四十三、無慚受施戒二：初、舉略，二、入文。
當分犯，已自結罪。不思慚愧，而冒當利施，無愧故制。出家五眾同，大小俱制，以枉當福田故。文云：信心出家，毀正戒者。在家未當田任，未制。
當分犯者，當戒分中有犯，罪已結矣，尚無慚愧，濫叨信施，其罪不益深乎！未當田任者，在家未當福田之任，無受施事也。
△二、入文二：初、標人，二、序事。
若佛子。
△二、序事三：初、受施不宜，二、人鬼所毀，三、舉非結過。
信心出家，受佛正成，故起心毀犯聖戒者，不得受一切檀越供養，亦不得國王地上行，不得飲國王水。
帶罪無愧，不得受施。國王本以地水給有德之人，無有德行，不應受用。
地水者，舉況也。地水且然，況他物乎？阿毗達磨俱舍釋論云：犯根本罪者，於大眾食及住處，佛不許此人噉一段食、踐一脚跟地。觀此，則知破戒比丘，天地雖寬，無處可著。檀那雖眾，滴水難消。可不懼哉！
五千大鬼常遮其前，鬼言大賊。若入房舍、城邑、宅中，鬼復常掃其脚迹。一切世人皆罵言，佛法中賊。一切眾生，眼不欲見。犯戒之人，畜生無異，木頭無異。
帶罪無愧，人鬼所毀。
持戒之人，善神衛體。破戒之輩，惡鬼隨身。何也？善惡氣分，自然相感。如世貴人，輿馬僕從之所呵護。如世因犯，杻械兵卒之所防禁也。此諸惡鬼，存日障其前途，故威德日消，所作不利；死時引入地獄，故身心痛苦，神識昏迷。又掃其脚迹者，經言：賢聖誦經行道之處，其地皆為金剛。今此惡人遊行之處，其地皆悉穢染，鬼安得不掃其脚迹耶？佛法中賊者，破戒惡人，所謂偷佛衣、盜佛飯，在佛法中，反害佛法，非大賊而何？
若故毀正戒者，犯輕垢罪。
寶積經云：自知犯戒，受信施，是名第四微細煩惱。出家之人具此煩惱，如負重擔，入於地獄。
按此戒，菩薩心地法門戒心中，信心、念心及慚愧心所出也。
△第四十四、不供養經典戒二：初、舉略，二、入文。
三寶皆應供養，若不修者，乘於謹敬之心，故制。七眾同，大小不全共。菩薩應修五事。聲聞五篇輕重法應誦持，餘事不制。
菩薩五事，具後。聲聞五篇：第一、四重；第二、僧伽；第三、合尼薩波逸；第四、提舍尼；第五、突吉羅。
△二、入文二：初、標人，二、序事。
若佛子。
△二、序事三：初、標勸受持，二、別列勸事，三、舉非結過。
常應一心。
一心者，無二心也。一心不亂，始名持誦也。按一心念佛，有事有理。此亦應爾。事一心者，以心守戒，持之不易，誦之不忘，無背逆意，無分散意，心不違戒，戒不違心，名一心也。理一心者，心冥乎戒，不持而持，持無持相，不誦而誦，誦無誦相，即心是戒，即戒是心，不見能持所持，雙融有犯無犯，名一心也。
受持讀誦大乘經律。剝皮為紙，刺血為墨，以髓為水，析骨為筆，書寫佛戒。木皮穀紙，絹素竹帛，亦悉書持。常以七寶、無價香花、一切雜寶為箱囊，盛經律卷。
勸事凡五種：一受持、二讀、三誦、四書寫、五供養。解說已在上三十九中。
剝皮、刺血等，有二義：一者，身分血肉，命根所關，世間至寶重者，是捨其身命而流通慧命也。二者，四大虗假，終歸朽敗，世間至無用者，是捨其無用而成就大用也。
穀字從𣪊從木。或從禾作穀者非，穀者禾實。今穀是楮樹，可造紙故。下列可書三種：一紙、二絹、三竹。古用竹，故曰簡帙，又曰汗青也。漢始有赤蹏紙，後蔡倫復以魚網、木皮造紙，而紀載流通繇是無盡矣。
言五種者，意倣法華五種法師也。
若不如法供養者，犯輕垢罪。
經典是佛母，應供養，不者犯罪。
三世諸佛皆從經中出，故云佛母。忽慢父母而不供養，是不孝也，尚得名為戒乎？
按此戒，菩薩心地法門戒心中，願心、護心、信心、念心及恭敬心所出也。
△第四十五、不化眾生戒二：初、舉略，二入文。
菩薩發心為物，見有識之類，應須教化，令得悟解。若不能者，乖大士之行，故制。七眾同犯，大小不共。大士化眾生是正行。小乘自度，不化非犯。
大士犯，小乘不犯者，一夫不獲，以天下為己任者曰：時予之辜。彼飲牛、荷蕢之徒，則何辜之有。
△二、入文二：初、標人，二、序事。
若佛子。
△二、序事三：初、勸起悲心，二、列悲心事，三、舉非結過。
常起大悲心。
不起兼制。悲能拔苦，大士恒願眾生離苦。
兼制，例前。言起，兼制不起者犯過也。不言慈者，慈與樂，悲拔苦，拔苦急於與樂也。又苦去即樂，悲兼慈故。是以贊佛曰大悲世尊，贊觀音曰大悲菩薩。良以大小乘所繇分別，正在於此。學菩薩者，不可頃刻而忘此心，故曰常起也。
△二、列悲心事三：初、見人令發心，二、見畜令發心，三、隨方隨見令發心。
若入一切城邑、舍宅，見一切眾生，應當唱言：汝等眾生，盡應受三歸、十戒。
眾生該乎六道，今專屬令人發心者。以下有牛馬豬羊等文，今且就人言也。按菩薩善戒經云：菩薩至白衣家，不能說法開示，令供養三寶者，得罪。折伏羅漢經云：忉利天子壽命欲終，當受豬身，詣佛求救。佛教皈命佛、法、僧寶。於是七日七夜，精勤三歸，得免豬胎，為長者子。又木槵子經云：佛告琉璃王：穿木槵子，稱三寶名，當斷結業，得無上果。故知三寶，一切眾生皈依處也。不曰五戒，而曰十戒者，五戒人天之因，十戒菩薩之道也。
若見牛、馬、豬、羊，一切畜生應心念口言：汝是畜生，發菩提心。
汝是畜生者，先示其果報之名。發菩提心者，後教以出離之要。菩提心者，廣大清淨本然之覺體，即自性三歸、心地十戒是也。迷此心故，隱而不發，輪轉三途，無有窮已。發起此心，靈覺洞然，暗蔽愚癡，倏爾消滅。焉有所謂畜生者哉！
而菩薩入一切處，山林川野，皆使一切眾生發菩提心。
悉令發心，是出要之急，故須此三。通制道俗。
令人發心，一也。令畜發心，二也。隨方隨見令發心，三也。出家、在家菩薩，盡應如此，故云通制。
是菩薩若不發教化眾生心者，犯輕垢罪。
問：說法對人，人猶未信。發心向畜，畜則何知？
答：性在含靈，不可思議，安期畜類終無覺心？蛤之生天，鵬之敬律，虎之弭耳避地，蟒之垂淚革心，海魚之再世而興崇法門，飛鳥之次生而還為弟子。如斯比類，枚舉曷勝？縱彼業重無知，行者自當獲福。故應教化，無間人畜也。
按此戒，菩薩心地法門戒心中，願心、慈心、悲心、益心、大乘心所出也。
△第四十六、說法不如法戒二：初、舉略，二、入文。
強為解說，彼此有慢法之失，故制。出家五眾同，大小俱制。在家不全為法主，只說一句一偈，不如法，亦犯。
彼此者，說、聽兩俱得罪也。不全為者，亦有時乎說法也。句偈雖非全文，而不如說法儀式，亦犯罪也。在家說法，如淨名談不二於毗耶，雙林講涅槃於梁殿，是也。然此大權菩薩，巧現居士之身。非今外道白衣，謬膺說法之任，或妄稱三教之祖，或偽造五部之書，或密授十六字經，或祕傳七箇字佛，或身中運氣存神而號公案，或暗夜聞聲見物而作奇徵，或本無悟入而誑說禪宗，或撥無因果而誹謗正法。千科萬徑，莫可具陳。據座稱師，無少謙讓。身為俗士，徒反緇流。一瞽眾盲，同歸陷溺而已。斯則片時法主，半字邪辭，皆地獄種子也。願講者至此，不悋慈悲，力為救援。
△二、入文二：初、標人，二、序事。
若佛子。
△二、序事三：初、總明普說，二、別為四眾，三、舉非結過。
常應教化，起大悲心。若入檀越貴人家，一切眾中，不得立為白衣說法，應在白衣眾前高座上座。
常應大悲教化，即是兼制也。不得立，示說法儀則。為白衣說，不得倚立，法應同坐。若相與立，亦非過。此中舉立為語。若人臥，說法坐立，或復覆頭、捉杖，悉不得。
相與立者，己與人同立說法，不犯。此中舉立者，且獨舉立為例耳。高座上坐，非云於高座之上坐也。是二等座，或高座，或上座。高座，低昂言之。上座，大小言之也。臥及覆頭等，四分開除病不犯，此亦應爾。菩薩大悲利物，為病人故，豈泥常法也。
法師比丘，不得地立為四眾說法。若說法時，法師高座，香花供養，四眾聽者下坐，如孝順父母，敬順師教，如事火婆羅門。
為四眾說亦不得立，莫言僧尼有道，而倚立為說，亦是輕法為犯也。
上專為俗，今兼四眾也。一本四眾上有白衣二字。言四眾，則攝在家二眾，何必更云白衣？事火者，婆羅門事火，致敬盡禮，故借為喻，欲其以事邪法之心事正教也。莫言僧尼有道者，言縱令有道可尊，終難以道廢法。高座、下座之制，毋以僧尼故而捨置不行也。
其說法者，若不如法說，犯輕垢罪。
不如法說者，失說法之儀式故。非謂法說非法，非法說法也，蓋彼自屬倒說、僻說戒。
按此戒，菩薩心地法門戒心中，護心、好說心、達心所出也。
△第四十七、非法制限戒二：初、舉略，二、入文。
既見善事，法應隨喜，而今制網障閡，乖助善之義，故制。在家二眾同犯。出家五眾，無其自在之制，脫立閡善制限，亦同此制。大小同犯。
脫，儻也。出家雖無自在權勢，儻即眾中立為制限，不容修福作善，亦與在家同罪。如前僧雲欲廢布薩，即其事也。
△二、入文二：初、標人，二、序事。
若佛子。
△二、序事三：初、標受戒人，二、明制限事，三、舉非結過。
皆已信心受佛戒者。
標受戒者，兩釋：一云標被制之人。佛子欲信心受戒，而制限障閡，不聽彼受。二云標能制之人。佛子始以信心受戒，未便立非法制限，是故示應。
未便立法制限者，言受戒未幾，豈便作限閡事？故預示應。
若國王、太子、百官、四部弟子，自恃高貴，破滅佛法戒律，明作制法，制我四部弟子，不聽出家行道，亦復不聽造立形像、佛塔、經律。立統官制眾，使安籍記僧。菩薩比丘地立，白衣高座。廣行非法，如兵奴事主。而菩薩正應受一切人供養，而反為官走使，非法非律。若國王、百官，好心受佛戒者，莫作是破三寶之罪。
不聽出家，斷僧寶也。不聽四部出家者，謂居士、居士婦、童男、童女。不聽造立形像，斷佛寶也。不聽書寫經律，斷法寶也。
仁王般若經云：佛告波斯匿王：吾滅度後，正法欲滅。此經三寶，付諸國王，建立守護。大王，後五濁世，國王、王子、大臣，自恃高貴，破滅吾教，制我弟子，不聽出家，造佛塔寺。從今以後，廣度比丘、比丘尼，造佛塔寺、經像。此經所云，與今制戒，意正合也。
安籍記僧者，安設簿書，記僧名字，使多寡有數，不得增益。夫僧遊世外，宜放令自如，而乃定之版圖，擬諸編氓可乎？惜乎末世，少見為王官者入僧寺，故造僧籍。多見為僧尼者置民產，自入民籍耳。悲哉！至於地立、走使，亦僧之過，非王官過也。翹首而高參鳥窠，泥塗逈絕。三詔而不回信祖，趣步無蹤。地立、走使，非僧自取而何哉？
若故作破法者，犯輕垢罪。
問：會昌沙汰，宣和改更，破法之愆，誠不免矣。然或僧尼背佛違法，暴橫無禁，則將任之乎？
答：貞觀九年詔：天下諸州有寺之處，各度僧尼，務取德行精明者。其有溺於流俗，或假託鬼神，妄傳妖怪；或謬稱醫巫，左道求利；或灼鑽膚體，駭俗驚愚；或造詣官曹，囑致臟賄。凡此等類，大虧聖教。朕情在護持，必無寬貸。宜令所司，依附內律，參以金科，明為條制。此則雖有所制，不犯今戒。所以者何？僧尼暴橫，滅法之繇。司世道者，從而抑之，佛法乃得久存而無弊。是正以安僧，非以病僧也。況詔以內律、金科參用，則非純任王法也。如文皇者，真可謂得大士之善權，而非凡量可測矣。嗟乎！使為僧者人人奉佛明誨，精心力行，王官豈不加敬？聖天子、賢宰相、文武百執事，必不負靈山之囑也。惟在吾徒勉之。
按此戒，菩薩心地法門戒心中，護心、喜心、益心所出也。
△第四十八、破法戒二：初、舉略，二、入文。
內眾有過，依內法治問。乃向白衣外人說罪，令彼王法治罰，鄙辱清化，故名破法。乖護法之心，故制。出家五眾同犯，大小乘俱制。
依內法治問者，僧內俗外，僧有過，依僧法罰治責問，不宜用外刑辱內眾也。唐書：顯慶元年五月，勅天下僧尼有犯法者，以僧律治之，不得與民同科。王官護法如此，而僧反破法可乎？
△二、入文三：初、標人，二、序事，三、總結第五段。
若佛子。
△二、序事三：初、不應破法，二、明應護法，三、舉非結過。
以好心出家，而為名聞利養，於國王、百官前說佛戒者，橫與比丘、比丘尼菩薩戒弟子作繫縛事，如獄囚法，如兵奴之法。如師子身中蟲，自食師子肉，非餘外蟲。如是佛子，自破佛法，非外道天魔能破。
一本作不以好心出家，據文勢，無不字為順。言出家受佛大戒，初本好心，而後為名利，失其本志。良繇此中犯者，俱是先曾受戒，後乃犯故。於國王、百官前說佛戒者，蓋是王官素所崇敬，凡有言說，彼皆聽用，威福自在，故得作繫縛事。
言師子者，師子出而百獸伏，則百獸不能食師子。食師子者，內身之蟲耳。佛法立而羣魔消，則羣魔不能破佛法。破佛法者，內教之人耳。興言至此，可不悲哉！
若受佛戒者，應護佛戒，如念一子，如事父母，不可毀破。而菩薩聞外道惡人以惡言謗破佛戒之聲，如三百矛刺心，千刀萬杖打拍其身，等無有異。寧自入地獄，經於百劫，而不一聞惡人以惡言謗破佛戒之聲，而況自破佛戒？
如念一子，一者，等也。如父母以等一視子，無二心也。
問：待子、待父母，云何等喻？
答：此特舉極親極愛為言，不必以上下尊卑泥之。又上句即慈悲心，下句即孝順心也。
矛曰三百，刀杖曰千萬，地獄曰百劫，極言以明其不可也。云破佛戒者，一者，已受佛戒，而不護法，是名破佛戒；二者，僧受佛戒，而我辱之，是名破佛戒。
教人破法因緣，亦無孝順之心。若故作者，犯輕垢罪。
或名此戒為令他得損惱戒也。
云何專以教人破法結罪？以此戒是令彼王臣治辱僧故。不知護法，而反破法，忤逆三寶，孝順安在？故得罪也。
問：有惡僧焉，顯諫之則不從，默擯之則不喻，于世綱常，冒國憲典，不可以內法治者，則如之何？
答：此在權其事宜，不可執一。執於護法，反至滅法者有矣。與其全一人而殃連三寶，孰若全三寶而殃止一人。況文中橫與比丘、比丘尼等，橫之一字，明無辜也。若真罪人，應所不制。
或名此戒者，此戒本名破法，亦可名為令他得損惱戒也。
按此戒，菩薩心地法門戒心中，慈心、悲心及孝順心所出也。
如是九戒，應當學，敬心奉持。
△三、總結三：初、標數，二、勸持，三、勸誦。
諸佛子，是四十八輕戒。
汝等受持。
秉持在心。
曰在心者，明受戒者必把秉於胸懷而不散亂，執持乎志念而不失忘也。
過去諸菩薩已誦，未來諸菩薩當誦，現在諸菩薩今誦。
舉三世菩薩誦為勸。
上明四十八輕垢竟。
△三、流通分三：初、流通本戒，二、流通本品，三、總讚流通。
疏科無第三總讚流通，以長行後無有偈文故也。今本有之。諸本不同，未知孰是。而偈中無非讚觀持戒之語，存之何害？因為補第三科云。
△初、流通本戒四：初、明當誦，二、正流通，三、流通益，四、大眾奉持。
△初、明當誦三：初、標名數，二、諸佛誦，三、釋迦誦。
諸佛子聽，十重、四十八輕戒。
三世諸佛已誦、當誦、今誦。
我今亦如是誦。
△二、正流通三：初、流通人，二、流通相，三、流通事。
汝等一切大眾，若國王、王子、百官、比丘、比丘尼、信男、信女，受持菩薩戒者。
即時座大眾也。
兼舉一時在座之眾，該道俗男女等也。
應受持、讀誦、解說、書寫佛性常住戒卷。
五種法師也。
言佛性常住者，此戒是心地法門，本來佛性，常住不變，非小乘戒卷也。五種，解見前文。
流通三世一切眾生，化化不絕。
以此戒法流通三世，化化不絕。
繇現在故，知過、未然。起舍那，而千佛，而百億，而菩薩，而眾生。化復傳化，展轉相因，理應無盡。
△三、流通益三：初、值聖，二、離苦，三、得樂。
得見千佛，為千佛授手。
三世千佛悉見。今舉千佛，一世耳。佛佛授手者，非即舉手更授也，明秉戒如與佛相鄰次不遠，故義言授手。
鄰近比次，不隔遠故。授手，猶言聯手，非必實舉手授我也。
世世不墮惡道、八難。
此心地戒，却惡之前陣也。世世為之護持，焉得墮惡道、八難？
常生人道、天中。
所離所得，豈止於此？且舉凡情所忻厭，以之為勸耳。
此心地戒，運善之初章也。世世為之引導，焉得不生人道、天中？言豈止此者，曰離曰得，姑順凡情耳。極而言之，究盡所離，則離三塗、離六道、離二乘、離權位菩薩。究盡所得，則得人、得天、得羅漢、得菩薩、得如來。如是乃至離無所離，得無所得，故云豈止。但以凡情淺近，未解深聞，俯就曲成，且隨忻厭云爾。本來心地，了無苦樂之相，又何所容其離與得哉！
我今在此樹下，略開七佛法戒。汝等大眾，當一心學波羅提木叉，歡喜奉行。如無相天王品勸學中，一一廣明。三千學士，時座聽者，聞佛自誦，心心頂戴，歡喜受持。
略開，具二義：一者，能說之人，不止七佛，所謂三世諸佛所同說也。二者，所說之戒，非止十重、四十八輕，所謂如毛頭許者是也。
一心，見前解。無相天王品，同前例。
三千學士，即在會諸菩薩。三千者，義見後解。
△二、流通本品四：初、徧結，二、略舉，三所說，四、奉行。
△初、徧結二：初、此釋迦說竟，二、餘釋迦說竟。
爾時釋迦牟尼佛，說上蓮華臺藏世界盧舍那佛所說心地法門品中，十無盡戒法品竟。
舉十重，不舉四十八者，此十戒義含無盡，舉十，則一切戒悉皆攝盡，況四十八耶？
千百億釋迦，亦如是說。
如王渙汙大號，從於一郡，歷於百郡。一郡喻此釋迦，百郡喻餘釋迦也。
△二、略舉二：初、此釋迦所說，二、餘釋迦所說。
從摩醯首羅天王宮，至此道樹下，十住處說法品，為一切菩薩不可說大眾，受持讀誦，解說其義，亦如是。
此與上文，似濫非濫。上是徧結此釋迦說戒法竟，此則略舉其所說十處也。
千百億世界、蓮華藏世界、微塵世界。
文末闕亦如是學。
上是徧結餘釋迦說戒法竟，此則略舉其所說微塵世界也。如是學，一云當作如是說。
△三、所說二：初、別，二、總。
一切佛心藏、地藏、戒藏、無量行願藏、因果佛性常住藏。
凡七句，亦兩：前六是別，後一是總。
一切佛者，如下所列諸藏，十方三世一切如來之所同有也。
一、心藏者。本覺心體，含裹虗空，包羅法界。一切萬法，悉備其中，如寶藏然，故云藏也。
二、地藏者。心體平等不二名地，而出生一切諸善功德，故云藏也。
三、戒藏者。心體離過絕非名戒，而止持作犯，纖悉具足，故云藏也。
四、行願藏者。心體發之為善事曰行，存之為善念曰願。而無量行門，如大海不可窮。無量願門，如虗空不可盡。故云藏也。
五、因果藏者。心體始之所修曰因，終之所證曰果。而因該果海，因地無邊。果徹因源，果海無限。故云藏也。
六、佛性常住者。心體不生不滅，無去無來，天真佛性，湛然常住。而自性該凡聖，彌古今，廣大周徧，不可測量，故云藏也。
一曰心，二曰地，三曰戒，正明此戒是心地戒也。而大行大願，繇此戒生。正因正果，繇此戒得。常住佛性，繇此戒證。大哉戒也！斯其至矣。
如是一切佛，說無量一切法藏竟。
承上文，如是無量無邊一切諸佛，說無量無邊一切法藏，蓋不止六種而已。以此攝盡，故云總也。
△四、奉行二：初、百億，二、餘處。
千百億世界中，一切眾生受持，歡喜奉行。
眾生各各皆悅，各各奉行。
若廣開心地相相，如佛華光王七行品中說。
佛華光王品，應是大本中也。本不同。三千者，是菩薩應學三千威儀。三年者，聲聞五年，菩薩三年。三事者，戒、定、慧耳。
略說百億如上。若廣說餘處，則如光王品中，而今無此品，故云應是大本也。相相者，戒是心地之相，戒相總別，重重無盡，故云相相。今品所明，舉槩而已。
本不同下，追疏前文。言本不同者，三千學士有作三千者、三年者、三事者，隨文解之，各有一義，義俱通也。千、年、事，如烏、焉、馬，傳寫易訛故。五年、三年，學戒期也。
△三、總讚流通三：初、讚持戒益，二、序學戒事，三、發度生願。
△初、讚持戒益二：初、總讚，二、五種。
明人忍慧強，能持如是法。未成佛道間，安獲五種利。
明人者，言此大戒，非愚人所能持也。以具忍慧，故曰明。忍者心之操守，其忍至堅，曰忍強。慧者心之靈通，其慧至利，曰慧強。忍強則能永持，而終始不移。慧強則能善持，而圓融不滯。如是之人，英敏特達，超出凡夫、二乘，非明人而何？
未成獲利者。能持此法，決定成佛。然不待成佛，於其中間，先獲五利。極讚持戒之益，以勸導令持也。安獲者，五種勝利，任運自得，非強求也。
一者十方佛，憫念常守護。二者命終時，正見心歡喜。三者生生處，為諸菩薩友。四者功德聚，戒度悉成就。五者今後世，性戒福慧滿。此是諸佛子。
一、諸佛護持利。此戒是一切諸佛之心地也。眾生持戒，則佛法興。眾生毀戒，則佛法滅。持戒之人，佛豈不以慈悲憫念，威神加護，令彼所作畢竟成辦。
二、臨終歡喜利。毀戒之人，死墮惡道，心生怖懼。持戒而終，正見炳然，自知死已必生佛前，豈不歡喜？
三、伴侶菩薩利。此戒一切菩薩所持，持戒者，即菩薩儔類也，生生世世，在在處處，豈不與觀音偕行，普賢共住，於菩提中同為眷屬。
四、眾善成就利。戒為諸善功德之本，持戒則一切功德集聚不遺。如功德有無量波羅密門，試舉其一：持戒度毀犯，如是戒度，今已成就。餘度成就，可例知矣。
五、福慧雙修利。心地之戒，即佛性也。佛性本體，離過絕非，故名性戒。此性戒中，福慧皆具。繇性善故，萬行齊修；繇性靈故，萬法俱朗，曰福慧滿也。
問：福足、慧足，名兩足尊，此佛果也。今未成佛，焉得云滿？
答：文中曰今後世，則今生植其勝因，後世成其極果也。
如是持戒，獲五利者，真是佛子，當紹佛位。即前受佛戒、入佛位之意也。
△二、序學戒事二：初、觀察戒因，二、護持戒相。
智者善思量，計我著相者，不能生是法。滅壽取證者，亦非下種處。欲長菩提苗，光明照世間，應當靜觀察，諸法真實相。不生亦不滅，不常復不斷，不一亦不異，不來亦不去。如是一心中，方便勤莊嚴。菩薩所應作，應當次第學。於學於無學，勿生分別想。是名第一道，亦名摩訶衍。一切戲論惡，悉從是處滅。諸佛薩婆若，悉由是處出。
是法，即此戒法也。以此戒是眾生本源心地，而此心地，不屬有無。計我身而著於幻相，執有者也。滅壽命而取證寂滅，執無者也。斯皆焦芽敗種，妙善戒法何繇而生？故令智者善思之也。智者，即前明人。
善思有二：一者正思，二者審思。起真正慧，復諦審觀，知前妄計，皆非菩提種子。誠欲滋長道苗，使光明煥發，照耀無方，則不須向外馳求，惟在靜觀諸法真實不虗常住之相。言靜觀者，探珠宜浪靜，動水取應難也。言實相者，生滅斷常等相，皆幻妄不真，虗假不實者也。
此真實相，本來無物，不生也。不生則滅，而亦了了常知，不滅也。剎那無住，不常也。不常則斷，而復萬古恒如，不斷也。類殊難合，不一也。不一則異，而又同體難分，不異也。迎之莫知其所自至，不來也。不來則去，而亦追之莫知其所向往，不去也。
如是一心，至玄至妙，不可思議。當以巧慧方便，而莊嚴之。此莊嚴是菩薩所應作，次第而學，固其宜矣。而學無學，莫作分別。所以者何？以學言，萬行紛然，一念叵得，實相心地毫無增故。以無學言，一念不生，全體具足，實相心地毫無欠故。此心地中，但無生滅斷常一切諸相，即是莊嚴，即是學。故學無學，縱欲別之，亦無可別。無分別處，中道宛然，是名第一道，纔有分別即二義故。亦名摩訶衍，纔有分別即二乘故。
又此實相心地，如大火聚。世間所謂執有執無，計彼計我，萬類千家，諸戲論薪，至於此中，消滅無餘故。又此實相心地，如大滄海。如來所有智慧、辯才、神通、三昧、一切種智、功德法財，皆於此中出生無盡故。
至是則繇菩提苗，結菩提果，智光慧𦦨，普照何窮。三世古今，十方世界，一切眾生，莫不如盲得視，如闇得燈，故曰光明照世間也。非大明人，曷能善思心地之中如是妙義！
是故諸佛子，宜發大勇猛。於諸佛淨戒，護持如明珠。過去諸菩薩，已於是中學。未來者當學，現在者今學。此是佛行處，聖主所稱歎。
承上，繇此實相心地而出淨戒，故不可不持。而戒品難持易失，故持之不可不勇猛也。明珠三義：一者潔淨義，護持弗使汙染；二者圓滿義，護持弗使殘缺；三者光明義，護持弗使昏暗。淨滿光明，即盧舍那。惡盡善周，而生無不度也。此非但三世菩薩之所共學，亦復恒沙諸佛之所同行。聖主稱歎，豈偶然而已哉！聖主，即佛也。聖中之聖，云聖主也。
我已隨順說，福德無量聚。迴以施眾生，共向一切智。願聞是法者，悉得成佛道。
隨者不背，順者不逆。從上諸佛菩薩，皆崇此心地大戒，我亦隨順而說此戒，所集福德廣大無量矣。然此福德，不為自求，盡以迴施一切眾生。然此迴施，不向二乘，盡以迴向一切智智。又願但聞此法者，無一不成佛。一歷耳根，永為道種，依法修行，終成正覺也。至是則若重若輕，無量無邊之戒品，同會心源。若道若俗，無窮無盡之眾生，咸歸一性。然後知我今盧舍那，不是外來佛。心地法門，極於是矣。
問：文中云即入諸佛位，又云未成佛道間，又云悉得成佛道。即者頓得佛因，未者終趨佛果，悉者普皆成佛也。持戒功德，明顯如是。奈何講者、禪者，猶置喙焉？講者曰：佛旨玄奧，在脩多羅。楞嚴謂：持犯但束身，非身無所束。故知當學教，戒淺近不足學。然歟否歟？
答：楞嚴論四根本戒，而懇懇乎蒸砂、漏巵等喻，是教即戒也。律稱：諸惡莫作，眾善奉行。自淨其心，是諸佛教。則戒即教也。又云：五夏以前，專精戒律。五夏以後，方乃聽教參禪。則戒宜先，教宜後也。毀戒而談教，是猶身膺五木，口誦六經，脫罪辜而未能，何文藝之足道？
問：禪者曰：古德云：戒急乘緩，不如戒緩乘急。故知當務乘，戒瑣末不足學。然歟否歟？
答：爾知取乘急而戒緩者，何苦而不取乘戒俱急者？如耳目然，取目明而耳聵者，何苦而不取耳目雙全者？昔曹溪謂：心地無非自性戒。則乘即戒也。初祖謂：心如牆壁，可以入道。則戒即乘也。溈山謂：毗尼法席，曾未叨陪。了義上乘，豈能通曉？則亦戒在先，乘在後也。棄戒而言乘，是猶生從負販，出駕鑾輿，不旋踵而刑誅，尚何論乎榮寵？
且夫戒者，佛及眾生本源之心地也。教所以明此，世尊一期說法，說心地也。乘所以證此，達磨西來付法，付心地也。既云心地，則奧、淺、緩、急、先、後俱不可得，戒相、教相、禪相亦不可得，併所謂心地者亦不可得也。尚何諍哉！
漢，曹參，代蕭何為相，舉事無所變更，一遵何約束。百姓歌曰：蕭何為政，較若畫一。曹參代之，守而勿失。畫，直也，明也，又整齊也。
陳時，大師於瓦官寺開法華經題。講大論等，於光宅寺講仁王般若。隋文帝開皇十一年，太子於金城殿從師受戒。
大師年十八，出家湘州果願寺。一日，夢巖崖萬重，雲日在側，滄海在下。山頂一僧，招手喚上，接引令登。覺以語人。曰：此天台山也。師遂往，遇定光禪師。光謂師云：憶昔年招手相接時否？
又聞鍾聲滿谷，眾咸怪異。光謂師云：鍾是召集有緣。爾當住此之祥也。
師往華頂，獨靜頭陀。忽於後夜，大風拔木，雷震動山。魍魎千羣，一形百狀。而能安心，湛然空寂。又作父母、師僧之形。師唯深念實相，尋復消滅。強輭二緣，所不能動。
師講淨名，忽見空中有三道寶階，跨似虹橋。梵僧數十，皆手擎香爐，從階而下，入堂敬禮。
佛隴山北，螺溪之源，地平泉清，處所閒敞。師乃止焉。有神人具疏云：請師於此行道。
隋帝屢詔請。師不獲已，行至石城，乃云：大王召吾，吾不負言而來。今知命在此，不須前進也。於是示寂。
大師為煬帝授戒竟，乃云：大王紆遵聖禁，名曰總持。王曰：大師傳佛法燈，稱為智者。
左傳云：䇿名委質。委質，言屈膝也，委身也。豫讓曰：既已委質為臣。孟子曰：庶人不傳質為臣。質讀曰至。質者，當也。委其身以質當於君，非己有也。又質者，贄也。執贄而奉君，是就臣列也。一說：委其形質曰委質。
師在龜茲。前秦符堅，遣驍騎將軍呂光，伐龜茲請師，至涼州，聞堅已歿。後秦姚興又伐涼，遂迎師至長安。師少時，日誦三萬二千言。隨母出家，徧遊西域，淹貫羣籍，尤善大乘。後居秦國，大闡經論。秦主師事之，優寵特甚。
論語云：或問禘之說。子曰：不知也。知其說者之於天下也，其如視諸斯乎！指其掌。指掌，言明且易也。
昔有菩薩，為大國王，號薩婆達，布施眾生，恣其所索。帝釋欲試之，乃命邊王化鴿，己身化鷹逐之。鴿怖，投王足下，云：大王哀哉！吾命窮矣。王曰：莫恐，吾今活汝。鷹至，向王說曰：鴿足吾食，願王相還。王曰：鴿以相歸，已受其歸。吾自足爾。鷹曰：惟欲得鴿，不以餘肉。若王慈惠，必哀眾生者，割王肌肉，令與鴿等，吾欣而受。王即自割髀肉稱之，令與鴿等。鴿肉逾重，割身肉盡，猶未與等。命近臣曰：爾疾殺我，稱之令與鴿等。吾奉佛戒，濟眾生苦厄。雖有眾邪之惱，猶若微風，焉能動太山乎。鷹照王懷，守道不移，各復本形，稽首於地。令天醫神藥，傅王身瘡，斯須霍然都愈。二王右遶三匝，歡喜而去。
昔有國王曰普明，慈惠光被，十方歌懿。隣國有王，名曰駁足，常好食人，誓取千王，以賽山神。普明王出，察民苦樂，為駁足所執。王大啼哭，恨生來實語，許民救濟，而今乖信。駁足放之，還國大施。王安立太子，仍往就死，駁足感悟。
昔有菩薩，號忍辱仙人，山中修道。歌利王入山畋獵，疲倦而寢。妃共禮仙人。王覺，尋至仙所，問得四果否？皆答言不得。王乃割截菩薩肢體。仙人忍受，略不起瞋，反生慈憫。
大施太子求如意珠，雨寶濟貧。得珠墮海，抒海取之。曰：筋骨斷壞，終不懈廢。諸天助抒，海水減半。龍恐海乾，送珠還之。
尚闍黎得第四禪，出入息斷。鳥謂為木，於髻生卵。定起欲行，恐損其卵，即更入禪，鳥去方起。
劬賓大臣，分閻浮提城邑、山川為七分。平均各足，曾無缺欠，繇是息諍。
中道二種，謂但、不但。若見但中，別教來接。若見不但中，圓教來接。又受接人三根不同，若上根，三地、四地被接；中根，五地、六地；下根，七地、八地。所接之教，真、似不同。若似位被接，別十迴向、圓十信。若真位受接，別初地、圓初住。
易·兌卦·象曰：麗澤兌，君子以朋友講習。
摩訶止觀云：若被名譽羅羂，利養毛繩，眷屬集樹。當早推之，莫受莫著。
天台曰：吾不領眾，必淨六根。為他損己，止登五品耳。
南嶽云：一生望入銅輪。領徒太早，祇獲六根清淨位耳。
入如來慈悲室，著如來忍辱衣，坐如來法空座，是名三軌。身行、口行、意行、慈悲行，名四安樂行。
人有以飯上佛，佛分飯與餓狗。佛言：此二功德，平等不異。
越王伐吳，有饋醇醪者，命投於河，令軍士下流飲之，一軍皆醉。
妙宗云：達無明底，到諸法邊，名邊際智，不思議權智也。今發隱另出一說，達無明源底邊際為句。雖小不同，大意則一。
一念佛，二念法，三念僧，四念戒，五、念捨，六、念天，七、念入出息，八、念死。
田單將攻狄，往見魯仲連。仲連曰：將軍攻狄，不能下也。田單攻狄，三月不克，乃問仲連。連曰：將軍之在即墨，坐別織簣，立則杖鍤，為士卒倡。當此之時，將軍有死之心，士卒無生之氣，所以破燕也。今將軍東有夜邑之奉，西有淄上之娛，黃金橫帶，而騁乎淄澠之間，有生之樂，無死之心，所以不勝也。
神堯，唐高祖也，以一旅之小取天下。傳至代宗時，河北叛，終不能平。故曰不能以天下之大取河北，言姑息不振也。
昔有菩薩逝心，恒處山澤，專精念道。行索果蓏，道逢乳虎乏食，欲食其子。菩薩心悲，四顧無物可以飼虎，遂投身飼之。
昔者菩薩身為鹿王，普覆羣鹿。牧人以聞，王率士眾合圍逼之。鹿王垂泣謂羣鹿言：吾將沒命濟爾羣小。鹿王就索下前兩足，云：登吾踊出。羣鹿如之，咸獲免焉。鹿王身肉決裂，血流滿地。
昔有饑世，菩薩化為大魚，令諸饑民割肉食之。謂諸人言：汝但勿斷吾命。若斷命者，身肉腐爛，難久濟爾。不斷命者，吾肉久存，可濟爾等至禾熟時也。
一、斷婬力，二、念力，三、精進力。一云三佛皆生此故。
子曰：假我數年，五十以學易，可以無大過矣。註云：五十字，似是卒字，蓋孔子此時年已六十。
佛性雖含靈普具，繇戒發生，亦可稱種子，如佛種從緣起是也。
華嚴化樂不說，此經說。華嚴普光明殿說十忍，此經二禪中說。
華嚴再會普光，說十定，先地而後定。此經他化天說十定，先定而後地。
南中諸師也，彼無漸教，以央掘六年即說大故，歸不定。今不為此，以唯為大士。
境本定者，不變不動也。釋迦已證三身，重復現起報身，舍那說戒，而應身釋迦受戒。則與此經，舍那說，釋迦受，不相違背。
一、能示一身多身，數如微塵；二、以塵身滿大千界；三、以大身輕舉遠到；四、現無量常居一國；五、諸根互用；六、得一切法如無想；七、說一偈經無量劫；八、身如虗空，存沒隨宜不窮。
春屬東方，其色青，主春生者，名為青帝。
扁鵲，春秋時渤海郡人，姓秦，名越人。神聖者，醫經云：望顏色而知之謂神，聞聲而知之謂聖，問證而知之謂工，切脈而知之謂巧。
涅槃云：如我昔告波斯匿王：有四大山從四方來，欲害人民，王設何計？王言：世尊，設有此來，無逃避處，唯當專心持戒布施。我即讚言：善哉大王！我說四山，即是眾生生、老、病、死。
涅槃云：如世有人欲渡大海，得一浮囊，專心保守。有羅剎言：如是浮囊，可全乞我。彼人不從。乞半、乞如手許、乞如指許、乞一微塵許，皆不從之。比丘保守淨戒浮囊，亦復如是，乃至不與煩惱羅剎一微塵許破戒因緣。若有少損，則不能渡生死大海。
來受具足戒者，先問十三重難、十六輕遮，無者方授。
涅槃云：波羅奈國有屠兒，名曰廣額，於日日中殺無量羊。見舍利弗，迴心受戒，放下屠刀，自言：我是千佛一數。
常不輕菩薩見諸四眾，常語之言：我不輕於汝，汝等皆當作佛。諸人聞已，輕毀罵詈。以是因緣，墮阿鼻獄。
禮記曰：事親有隱而無犯，左右就養無方。無方者，在在處處，時時刻刻，皆當奉養，有何方所。
書曰：惟簡在上帝之心。
孝衡云：加護有二種：一、顯加，謂現身語讚，印其所作。二、冥加，謂潛垂覆攝，不現身語。
睒魔王子，父有疚。醫謂唯人目可許。遂割目救父。
慈心童子，偶斷母髮一莖，墮火輪地獄。見諸罪者受苦無量，即立誓言：彼之所受，我悉代之。發是誓已，火輪即滅。
孟子曰：曾子養曾晳，必有酒肉。將徹，必請所與。問有餘，必曰：有。曾晳死，曾元養曾子，必有酒肉。將徹，不請所與。問有餘，曰：無矣。將以復進也。此所謂養口體者也。若曾子，則可謂養志。
閔損，字子騫，早喪母。父娶後妻，生二子，衣以緜絮，衣損以蘆花。父令損御車，體寒失靷。父察知之，欲出後母。損曰：母在一子寒，母去三子單。母聞悔改。
虞舜，父頑，母嚚，象傲。克諧以孝，蒸蒸乂，不格姦。
老萊子，孝奉二親。行年七十，恐親以老為憂，乃身著五色斑斕之衣，作嬰兒戲。嘗取水上堂，詐跌仆地，為小兒啼，弄雛於親側，欲親之喜，忘其老也。
文王之為世子，朝於王季，日三。雞初鳴，至寢門外，問內侍曰：今日安否何如？內豎曰：安。文王乃喜。及日中又至，亦如之。及暮又至，亦如之。其有不安，文王色憂，行不能正履。
薛包，好學篤行。父娶後妻，憎包，分出之。包日夜號泣，不能去，至被毆杖。不得已，廬於舍外，旦入而灑掃。父怒，又逐之，乃廬於里門，晨昏不廢。積歲餘，父母慚而還之。
仲尼曰：先王有至總要道，以順天下。民用和睦，上下無怨。又曰：甚哉孝之大也！聖人之德，又何以加於孝乎？
論語云：夫子言性，不可得而問也。命者，夫子所罕言也。然堯舜之道，孝悌而已矣。性命之外無孝悌也。
孝衡云：父母有生育之恩，故須孝順。師僧有訓導之恩，故順孝順。三寶有拔濟之恩，故須孝順。至道之法，真如法性也，離過契合，故名孝順。故開四境。今不用。
內則曰：父母有過，下氣怡色，柔聲以諫。諫若不入，起敬起孝。
曲禮曰：凡為人子之禮，冬溫而夏清，昏定而晨省。
曲禮曰：孝子之有深愛者必有和氣，有和氣者必有愉色，有愉色者必有婉容。
孟子曰：人少則慕父母，知好色則慕少艾，有妻子則慕妻子，仕則慕君，不得於君則熱中。大孝終身慕父母。五十而慕者，子於大舜見之矣。
樂正子春曰：一舉足而不敢忘父母，一出言而不敢忘父母。是故惡言不出於口，忿言不反於身。不辱其身，不羞其親，可謂孝矣。
孔子曰：立身行道，揚名於後世，以顯父母，孝之終也。
漢，蔡順，少孤養母。值王莽亂，天下大荒。順拾桑椹，赤黑二器盛之。赤眉賊見而問之。順曰：黑者奉母，赤者自食。賊乃感悟。
左傳，鄭莊公怨其母姜氏，幽置之，誓曰：不及黃泉，無相見也。頴考叔見莊公，公賜之食，食捨肉。公問之。對曰：小人有母，皆嘗小人之食，未嘗君之食，請以遺之。公曰：爾有母遺，我獨無也。曰：何謂也？公語之故，且告之悔。對曰：君何患焉？若掘地及泉，隧而相見，其誰曰不然？公從之，遂為母子如初。
唯識開蒙云：云何為命根？答：依業所引第八種子，連持色心不斷功能，假立命根。
漢文帝時，人有盜高廟座前玉環。張釋之奏當棄市。上欲致之族。釋之言：法如是足也。今盜宗廟器而族，假令愚民取長陵一抔土，陛下且何以加其法乎？高帝墓曰長陵。
昔佛在世，有諸比丘，為賊劫掠，恐其追獲，以草繫之。佛制比丘不壞生草。繇此安坐，不敢動作。王過見之，乃得解釋。
宋，程頤，為崇正殿說書。哲宗戲折柳枝，頤諫曰：方春發生，不可無故摧折。
書云：舜流共工於幽州，放驩兜於崇山，竄三苗於三危，殛鯀於羽山。四罪而天下咸服。
周公居冢宰，以成王年幼，代王當國，南面負扆以朝諸侯。管叔、蔡叔、霍叔，流言曰：公將不利於孺子。奄君武庚與管叔等同反。周公乃作大誥，奉王命討武庚、管叔誅之。
梁武帝斷重罪，則終日不懌。或謀反事覺，亦泣而宥之。
唐太宗謂侍臣：朕以死刑至重，故令臨刑三覆奏，無疑，然後行刑。
齊宣王坐於堂上，有牽牛而過堂下者。王見之曰：牛何之？對曰：將以釁鐘。王曰：舍之，吾不忍其觳觫，若無罪而就死地。
書曰：神無常享，享於克誠。
孔子曰：飯蔬食飲水，曲肱而枕之，樂亦在其中矣。不義而富且貴，於我如浮雲。
梁天監十六年四月，詔以宗廟用牲牢，有累冥道，宜皆以麫為之。
孔子曰：始作俑者，其無後乎？為其象人而用之也。
漢，劉昆，為弘農太守。先是殽澠驛道多虎，行旅不通。昆為政三年，仁化大行，虎皆負子渡河。
韓文公知潮州，州有鱷魚為害，公作文祭而遣之，魚遂遠去。
唐開元間，山東大蝗。姚崇奏遣捕而瘞之。盧懷慎以為殺蝗太多，恐傷和氣。姚崇曰：昔楚莊吞蛭而愈疾，叔敖殺蛇而致福。奈何不忍於蝗，而忍人之饑死乎？若使殺蝗有禍，崇請當之。
周處，不修細行，州里患之。慨然有改勵之志，謂父老曰：今時稔歲豐，何為不樂？父老曰：三害未除，何樂之有？處曰：何為三害？曰：南山白額猛虎，長橋下蛟，并子為三害。處曰：吾能除之。乃入山射殺虎，投水搏殺蛟。遂勵志好學，心存義烈，言必忠信克己。期年，州縣交辟。
說極重過，犯僧殘篇。說次重罪，犯波逸篇。說輕罪，犯惡作篇。
孔子曰：吾之於人也，誰毀誰譽？如有所譽者，其有所試矣。古云：仁可過也，義不可過也。
四分律云：九戒初犯，餘至三諫。
書云：父母有過，三諫不聽，則號泣而隨之。人臣三諫不聽，則去之。
秦宗室大臣諫曰：諸侯人來仕者，皆為其主耳，請一切逐之。於是大索逐客。楚人李斯，亦在逐中，行且上書曰：臣聞泰山不讓土壤，故能成其大。河海不擇細流，故能就其深。王者不却眾庶，故能明其德。王乃召李斯，復其官，卒用李斯之謀兼天下。
漢，鼂錯，以才辯得幸。景帝號曰智囊，美其智之廣也。
若比丘犯非梵行，譬如有人刀斷其頭，終不得活。若妄語，譬如大石破為二分，終不還合。
書曰：太師、太傅、太保，曰三公。少師、少傅、少保，曰三孤。
元，廉希憲，世祖常令受帝師八思馬戒，希憲對曰：臣已受孔子戒。世祖曰：汝孔子亦有戒耶？對曰：為臣當忠，為子當孝是也。
一、顏色惡，二、少力，三、目視不明，四、現瞋恚相，五、壞田業資生，六、致疾病，七、益鬬訟，八、惡名流布，九、智慧減少，十、死墮惡道。
佛世一羅漢能降龍，後因悞飲如水色酒，醉臥於地，蛤蟆戲於頥側。如來與阿難遊行見之，謂阿難曰：汝識此人否？能降惡龍。今不能搏蛤蟆。酒不可不戒也。
昔有優婆夷，因飲酒醉，隣有雞至其家，攘而殺之。人為索雞，又從而婬，復妄言不取。為一飲故，五戒盡喪。
商王紂作酒池，一鼓而牛飲者三千人。懸肉為林，男女相逐於其間。終至亡國。
宋，寇萊公準，當真宗有疾，事決於后，準以為憂。一日請問曰：皇太子人所屬望，願陛下思宗廟之重，傳以神器，擇方正大臣羽翼之。丁謂、錢惟演，乃佞人也，不可以輔少主。帝然之。準密令楊億草表，請太子監國，且欲億輔政。已而準被酒漏言。謂聞之，竟以是罷。
齊桓公飲管仲以酒，仲半棄。公曰：棄酒可乎？仲曰：臣聞飲酒者言失，言失者身棄。臣寧棄酒，不棄身也。
波斯匿王嘗欲殺廚人。時末利后，即辦酒肉，沐浴莊嚴，將諸妓女，來至王所。王見后飲宴，嗔心乃息。后遣人詐傳王勅，勿殺廚人。明日詣佛懺罪。佛言：如是犯者，得大功德。何以故？為利益故。
樂記曰：先王為酒禮，一獻之禮，賓主百拜，終日飲酒而不得醉焉。此所以備酒禍也。
孔子惟酒無量，不及亂。
蔡文忠公少縱酒，登第後，友人贈詩云：聖君寵重龍頭選，慈母恩深鶴髮垂。君寵母恩俱未報，酒如成疾悔何追？公遂終身飲不至醉。
晉，孔思遠，性嗜酒，居官常醉，而政事不廢。時謂：遠一月有二十九日醉，勝餘人常醒也。
一、不為己殺，二、不見殺，三、不聞殺，四、不疑為己殺，五、自死，六、鳥殘，七、生乾，八、不期遇，九前已殺。
人、蛇、象、馬、驢、狗、獅子、狐、豬、獼猴，十不可食。
列子云：海上之人好鷗者，每旦之海上，從鷗鳥遊，鷗之至者百數之止。其父曰：吾聞鷗鳥皆從汝遊，取來吾玩之。明日之海上，鷗鳥舞而不下。
昔有鴿為鷹所逐，趣避於舍利弗之影，猶載慄不已。遷於佛影，方乃釋然。繇羅漢尚有殺之習氣，未能如佛大慈悲也。
孔子曰：禹吾無間然矣！菲飲食而致孝乎鬼神，惡衣服而致美乎黻冕，卑宮室而盡力乎溝洫。
世俗孩子盈週歲，以百物列前，試其所取，名曰晬盤。
一、不殺，二、不盜，三、不婬，四、不妄語，五、不飲酒，六、不坐高廣大牀，七、不著香華鬘及香油塗身，八、不自歌舞及往觀聽。八者助成不過中食之齋。
昔菩薩雪山修道。帝釋欲往試之，化為夜叉，口說半偈云：諸行無常，是生滅法。菩薩求說後之半偈。夜叉曰：我腹饑虗，何暇為說？菩薩問：欲得何食？答曰：吾所食者，人血肉耳。曰：願為說之，捨身供養。即敷座請說。夜叉曰：生滅滅已，寂滅為樂。菩薩以偈徧書於山石樹木之間，登樹捨身。夜叉以手接之，復其本形，作禮而去。
華嚴經，善財童子展轉南行，求善知識，經一百一十城。今但舉大數。
唐，大隨法真禪師，有僧問：劫火洞然，這箇壞也不壞？答云：壞。僧云：恁麼則隨他去也。答云：隨他去。其僧疑之，尋師參叩，徧歷山川，至於萬里。古所謂一句隨他語，千山走衲僧者是也。
雪峰存禪師，為大事未明，三登投子，九上洞山。
慈明、瑯琊、谷泉、大愚，結伴參汾陽。當西北用兵，遂易衣混火隊中。
古云：趙州八十猶行脚，只為心頭未悄然。是也。
唐中宗請安、秀二師，宮中供養。萬機之暇，每究一乘。二師曰：南方有能禪師，密受忍大師衣法，可就彼問。因遣內侍薛簡，馳詔迎請。祖上表辭，願終林麓。
宋仁宗時，明教嵩禪師進傳法正宗、輔教篇。上覽之大喜，手書賜號明教。
一、富蘭那迦葉，說諸法不生不滅。二、末伽黎拘賖黎子，說眾生苦樂皆自然。三、刪闍多毗羅胝子，說眾生時熟得道，如縷丸所投，極則停住。四、阿耆多翅舍欽婆羅，說眾生當受苦行，苦盡得涅槃。五、迦羅鳩陀迦旃延，說諸法亦有亦無。六、尼犍陀若提子，說皆繇業定，無逃避處。
唐，智巖，於石頭城置癘人坊，為其說法，吮膿洗穢，無不曲盡。永徽中，終於癘所，顏色不變，異香經旬。
唐，智寬，性慈惠，好贍病人，不計道俗，及路遠近，無人治者，即輿來房中，躬自經理。有患癰，膿不能出，口為吮之，遂獲痊可。
商王成湯，出遇獵人，布四面網，祝曰：從天來者，從地來者，從四方來者，皆入吾網。湯為去三面，只留其一，改祝曰：欲左者左，欲右者右，欲上者上，欲下者下。不用命者，乃入吾網。
許真君，少好畋獵。一日射中一鹿，鹿母為䑛瘡痕，良久不活，鹿母亦死。真君剖其腹視之，膓寸寸斷。乃大恨悔過，折弓矢，入山修道，後證仙品。
德王宣鑒禪師，嘗示眾曰：道得也三十棒，道不得也三十棒。
石鞏慧藏禪師，本以弋獵為務。因逐鹿，從馬祖菴前過，聞祖開示，擲弓箭，投祖出家。師住後，常以弓箭接機。
公孫衍、張儀、蘇秦、蘇代等。蘇秦為合縱之計，合六國以拒秦。張儀為連衡之計，連六國割地以事秦。
宋牼曰：吾聞秦楚搆兵，將說而罷之，言其不利也。孟子曰：何必曰利？先生以仁義說秦楚之王，悅於仁義而罷三軍之師，是三軍之士樂罷而悅於仁義也。
宋，富弼，使契丹，議增幣。契丹曰：南朝既增我歲幣，其辭當曰獻。弼曰：南朝為兄，豈有兄獻於弟乎？曰：然則為納字。弼曰：亦不可。契丹主曰：南朝既以厚幣遺我，是懼我也，則於二字何有？弼曰：本朝兼愛南北，何名為懼？或不得已而至於用兵，則當以曲直為勝負，非使臣之所知也。契丹主不能奪。
鄧隱峰禪師詣五臺，路淮西。屬吳元濟阻兵拒命，官軍與賊交鋒，未決勝負。師乃擲錫空中，飛身而過。兩軍將士仰視空中，鬪心頓息。
石晉，佛圖澄，占殿閣鈴聲，能知鈴語，而占吉凶。趙王石勒，奉事如神明。勒好殺，賴師保全甚眾。
周易云：古之葬者，厚衣之以薪，葬之中野，不封不樹，喪期無數。後世聖人易之以棺槨。
孟子曰：矢人豈不仁於函人哉？矢人惟恐不傷人，函人惟恐傷人。巫、匠亦然。故術不可不慎也。巫者為人祈祝，利人之生。匠者作為棺槨，利人之死。
南陽忠國師，歷唐肅宗、代宗、德宗，靡不崇奉。
清涼國師，諱澄觀，會稽人，生於唐玄宗開元，示寂於文宗開成。凡歷九朝，為七帝師。
宋，程頥，為崇正殿說書，在經筵多用古禮。蘇軾謂其不近人情。深嫉之，遂成隙。有洛黨、蜀黨、朔黨之語。洛黨，程頥為首，而朱光庭、賈易為輔。蜀黨，蘇軾為首，呂陶等為輔。朔黨，劉光世為首，而輔者尤眾。
妙喜曰：昔圓悟住雲居，高菴退東堂。愛圓悟者惡高菴，同高菴者異圓悟，繇是叢林紛紛然有圓悟、高菴之黨。
楞嚴云：佛告阿難：汝觀比丘一人食時，諸人飽否？阿難答言：是諸比丘，雖阿羅漢，軀命不同，云何一人能令眾飽。
宋太祖弟晉王嘗病，醫為之灸，王覺痛。帝取艾自灸，以分其痛。
蔡順，少孤養母。嘗出求薪，有客卒至。母望順不還，乃噬指。順即心動，棄薪馳歸。
唐臣有與安祿山謀叛者，其人先為閬守，有像在焉。明皇幸蜀見之，怒，以劒擊其首。時閬守居陝西，首忽墮地。
漢高祖始人關，召諸父老謂曰：父老苦秦苛法久矣，誹謗者族，偶語者棄市。吾約法三章：殺人者死，傷人及盜抵罪。餘悉除去。
或曰：以德報怨，何如？子曰：何以報德？以直報怨，以德報德。
陳成子弑簡公，孔子沐浴而朝，告於哀公曰：陳恒弑其君，請討之。
晉君被弑，太史書曰：趙盾弑其君。盾不服罪。曰：子為正卿，亡不越境，反不討賊。弑君非子而誰？
演義鈔云：梵音僧佉，此翻為數。數即慧數。數度從數起論，所談二十五諦。
一、聲明，二、因明，三、醫方明，四、工巧明，五、內明。
四分律云：應與現毗尼。
人天寶鑑云：湖南雲葢山智禪師，夜坐丈室，忽聞焦灼氣，枷鎖聲。視之，乃有荷火枷者，枷尾倚於門閫。智驚問曰：汝為誰？答曰：前住當山守顒也，不合將供僧物造僧堂，故受此苦。望為估值僧堂，填設僧供，乃可免耳。智如其言為償之。一夕，夢顒謝曰：賴師力，獲免地獄，生人天中，三生後復得為僧。今門閫燒痕猶存。
禮記，六律：黃鐘、太簇、姑洗、蕤賓、夷則、無射，為陽。大呂、應鐘、南呂、林鐘、仲呂、夾鐘，為陰。
清廟以供先祖，明堂以朝諸侯。
樂記謂：樂以昭德。指先王之德行也。又曰：夫樂以象成。指先王之治功也。
樂記曰：樂行而倫清，耳目聰明，血氣和平，移風易俗，天下皆寧。
周景王元年，吳使季子聘於魯，請觀周樂，魯人為奏六代之樂。按：六代樂，謂：黃門，黃帝樂也；咸池，堯樂也；大韶，舜樂也；大夏，禹樂也；大濩，湯樂也；大武，武王樂也。
列女傳曰：古者婦人妊子，寢不側，坐不邊，立不蹕。不食邪味。割不正不食，席不正不坐。目不視邪色，耳不聽淫聲。夜則令瞽誦詩，道正事。如是則生子形容端正，才過人矣。
孔子遊於匡，宋人圍之數匝，而絃歌不輟。無何，將甲者進曰：以為陽虎也，故圍之。今非也，請辭而退。
曾點言志曰：暮春者，春服既成，冠者五六人，童子六七人，浴乎沂，風乎舞雩，詠而歸。夫子喟然嘆曰：吾與點也。
陳後主每飲宴，選宮女千餘人，習新聲而歌之，分部迭進，其曲有玉樹後庭花、臨春樂等，因以亡國。
唐明皇溺於聲色，作霓裳羽衣曲，啟安祿山范陽之亂，乘輿走蜀，幾至滅亡。
魏文侯問於子夏曰：吾端冕而聽古樂，則惟恐臥。聽鄭衛之音，則不知倦。敢問何也？
王淳妾，善琵琶。淳擊板，鸚鵡即呼：琵琶！妾隨呼而至。後妾死。偶擊板，鸚鵡呼：琵琶！公感傷，為詩曰：鸚鵡言猶在，琵琶事已非。傷心漢江水，同度不同歸。遂成疾而卒。
宋，太微禪師，扄門念佛，精進不怠。常縱步後山，忽聞笛聲，豁然開悟。因畜一笛自娛。
禮記有投壺篇，又有射義。射義曰：射者，進退周旋必中禮。內志正，外體直，然後持弓矢審固。此可以觀德行矣。故投壺與射同意。
書曰：無若丹朱傲，惟慢遊是好。
龍馬負圖而出於河，伏羲因之畫八卦。神龜負書而出於洛，箕子以是陳九疇。
可公躭於吟詩，老宿勸誦法華。可讀竟，乃曰：此中惟香風吹萎華，更雨新好者二句為佳耳。發是語已，遂感白癩。
唐，貫休，姓姜氏，金華蘭溪人，能詩。
唐，智永，王羲之遠代孫，善書，號鐵門限。
臨濟義玄禪師，初在黃蘗會中。時睦州為首座，乃問：濟上座在此多少時？曰：三年。州曰：曾參問否？曰：不曾問。不知問箇甚麼？州曰：何不問如何是佛法的的大意？明日，蘗上堂，師依教而問，三度被打。後辭去，參大愚，於言下大悟。愚令嗣黃蘗焉。
韓文公問大顛曰：弟子軍州事繁，佛法省要處，乞師一語。師良久，公罔措。時三平為侍者，乃敲禪床三下。師曰：作麼？平曰：先以定動，後以智拔。公乃曰：和尚門風高峻，弟子於侍者邊得箇入處。
蘇秦說齊王曰：臨淄之地，車轂擊，人肩摩，連袵成帷，揮汗成雨。
子曰：十室之邑，必有忠信如丘者焉，不如丘之好學也。
大衣三品：九條、十一條、十三條為下品，十五、十七、十九條為中品，二十一、二十三、二十五條為上品。
一、	不與染心男相觸，二、不盜人四錢，三、不斷畜生命，四、不小妄語，五、不非時食，六、不飲酒。
魯，姬姓，出自周文王第四子周公旦。
齊，姜姓，出自太公呂望，佐周武王伐紂定天下。
靈樹二十年不置首座，常云：我首座生也。
我首座牧牛也。我首座行脚也。一日令擊鐘，三門外接首座。眾出迓，乃雲門也，遂充首座。
元珪禪師住嵩嶽，一日有異人稱謁云：我嵩嶽神也，願授以正戒，令我度世。師付五戒，付曰：汝能不婬乎？曰：我亦娶也。師曰：非謂此也。謂無羅欲也。曰：能。師曰：汝能不盜乎？曰：何乏我也，焉有盜取哉。師曰：非謂此也，謂饗而福淫，不供而禍善也。曰：能。師曰：汝能不殺乎？曰：實司其柄，焉云不殺？師曰：非謂此也，謂有濫誤疑混也。曰：能。師曰：汝能不妄乎。曰：我正直，焉有妄乎！師曰：非謂此也，謂先後不合天心也。曰：能。師曰：汝不遭酒敗乎？曰：能。師曰：如上是為佛戒，汝當奉持。
調達破僧，將五百比丘去。身子厭令眠熟，目連擎眾將還。調達眠起，誓報此怨。佛於靈山經行，調達捧三十肘石擲佛，山神手遮，小石迸傷佛足。出佛身血，墮阿鼻獄。
邵康節漁樵問對，六物具而得魚，謂竿、綸、浮、沈、鈎、餌。
大鵬賦：任公見之而罷釣。任公事出莊子，任公以數石粟作餌，而釣吞舟之魚。
孟子曰：力不能勝一匹雛，則為無力人矣。
孟子曰：晉人有馮婦者，善摶虎，卒為善士。則之野，有眾逐虎，虎負嵎，莫之敢攖。望見馮婦，趨而迎之。馮婦攘臂下車，眾皆悅之。其為士者笑之。
子路使子羔為費宰。子曰：賊夫人之子。子路曰：有民人焉，有社稷焉，何必讀書，然後為學？子曰：是故惡夫佞者。
初禪五支：一、覺支，二、觀支，三、喜支，四、樂支，五、一心支。二禪四支：一、內淨支，二、喜支，三、樂支，四、一心支。三禪五支：一、捨支，二、念支，三、慧支，四、樂支，五、一心支。四禪四支：一、不苦不樂支，二、捨支，三、念支，四、一心支。
華嚴鈔云：昔人勝負氣高，是非情厚。上古妙義，用而不言。先賢小疪，廣申破斥。先師在其譯內，斧鑿太深。纖芥在於珠中，何須擊破？蓋指靜法苑公議其師也。
操戈，何休曰：康成入吾室，操吾戈，而伐我乎？
書曰：子弗俾厥后為堯舜，其心愧恥，若撻於市。一夫不獲，則曰：時予之辜。
堯以天下讓許由，由以告巢父。巢父曰：汝何不隱汝形，藏汝光。乃水洗其耳。樊仲父將飲牛，見巢父洗耳，乃驅牛飲上流。
夫子擊磬於衛，有荷蕢而過孔氏之門者，曰：有心哉，擊磬乎！
昔如來說法池邊，有一蛤蜊自池而起，入於草中，聽佛法。有農夫後至，以不知故，鋤钁之。蛤死，生於天上。
金翅鳥王常欲摶龍，龍披袈裟，則不興害。
唐，懷空禪師得菴基，虎遠避之。
安世高，與一友同學。友先亡，為蟒神，頗著威靈。師往詣開導，神現形，乃大蟒，垂淚如雨。明日，蟒殞後林，遂得度脫。
昔智者禪師剏放生池於海涯，其放之也，必為授皈戒，說大法。智者滅後，至唐末，中國天台之道寢息，而海東高麗、新羅諸國，盛弘此教。繼忠法師云：智者緣在此方，而教敷於海東，此必放生池中諸魚聞教報生者爾。
雉雞聽法師講法華經，後死，托生人中，為師作弟子。
維摩詰問文殊：何等是菩薩入不二法門？文殊謂：無言無說，離諸問答，是為不二。文殊復問維摩詰，維摩詰於是默然。
傅大士降於雙林。梁武帝請講金剛經。士纔陞座，以尺揮案一下，便下座。帝愕然。誌公云：陛下還會麼？帝曰：不會。公曰：大士講經竟。
四分戒本云：人臥己立，不得為說法。不得為覆頭人說法。人持杖，不應為說法。以上除病。
唐，白居易守杭州，入山謁鳥窠禪師，問曰：禪師住處甚險。師曰：太守危險尤甚。曰：弟子位鎮江山，何險之有？師曰：薪火相交，識性不停，得非險乎？又問：如何是佛法大意？師曰：諸惡莫作，眾善奉行。曰：三歲孩兒也解恁麼道。師曰：三歲孩兒雖道得，八十老人行不得。居易作禮而退。
唐，四祖道信大師，貞觀癸卯歲，太宗嚮師道味，欲瞻丰采，詔赴京師。上表遜謝，前後三反，竟以疾辭。第四度命使曰：如果不起，即取首來。使至山諭旨。祖乃引頸就刃，神色儼然。使異之，回以狀聞。帝彌加欽慕，就賜珍繒，以遂其志。
唐武宗會昌，沙汰天下僧尼。宋徽宗宣和元年，詔更佛號為大覺金仙，僧為德士。
恭誦發隱，語語放光。言釋迦之欲言，發天台之未發。精透處夢士頓醒，懇切處石人下淚。音圓旨遠，信法寶之神珠。事核詞工，誠青囊之妙藥。敢不欽奉，又何異同，妄現魔身，輒爾饒舌？指玉體而問瘡疣，知其失眼。向金錍而求抉剔，意在復明。伏惟發矇，人天有賴。匇匇草草，冀恕其狂。淳熙稽首問：齋戒交神，姬孔之大法。垂戒訓俗，聖王之宏規。今學者已遵三戒，兼體四毋，則終身可行，一心無累。況五經、五行，各符五戒，為出假菩薩之所修習，如天台智者之所稱揚，亦已至矣。何必背儒童之教，束護明之律耶？
答：儒、釋禁戒，大略相似，而疏密不同。如五戒，一曰不殺，謂絕無所殺也。而儒只言無故不殺牛羊犬豕，不言不殺；只言釣不綱，弋不宿，不言不釣弋。是知儒戒成世間善，佛戒成出世間善。儒受佛戒，自古有之，無足異者。且出假菩薩，先曾入真，既從真而假，則世出世間，隨所欲行，罔弗如意。不背儒童，兼持佛律，亦復何礙？
問：道藏既竊佛藏，則道戒亦同佛戒矣。受彼金科，猶吾梵網。犯他青律，即我吉羅。雖淨明塗炭，北斗太微，例若小乘，似難槩取，餘固宜任之也。
答：道之為戒，與世律似遠而實同，與佛律似近而實異。葢天上天下，統御之勢不殊。世出世間，聖凡之分逈別。且道戒雖亦止惡行善，要其所歸，惟是藉靜養而固氣潛神，積功行而留形住世。是以持道戒則飛昇九霄，持佛戒乃超出三界。梵網，金科，不可同日語，明矣。
問：大明律令，監前代之科條。聖祖聰明，晰人情之隱伏。王難烈於地獄，現報速於來生。奈何不遵，又敷別戒？
答：現報者今世之殃，來生則苦輪無盡。王難者色身之慘，地獄則慧命俱沈。況政刑只懲治凡民，在世道尚為末務。而梵網正成全開士，於佛教尤屬大乘。不可同日語，又明甚矣。
問：舊戒出無佛之世，名為尸羅。性戒本當人之心，不拘持受。必受則滋五陰之稠林，從新又廣眾生之異見。固當寂寂，安取紛紛？
答：若高談無佛之世，直論當人之心，則不但老瞿曇絕口毗尼，優波離羞稱羯磨，即使束五部置之高閣，褫三衣懸之樹端，未足為過。如或不然，法林惟恐不稠，正見惟患不廣耳。何紛紛之足厭？
問：持如空之戒相，龐老斥為迷人。能觀空而得道，天台許其具足。具足已超智讚自在，迷人豈異缺破雜穿。而又云：空見擾心，破其定共。空心邪僻，壞我律儀。將安取衷，不流惡見？且經云：若有得空者，終不破於戒。復何指耶？
答：空有二：契真空則萬法俱備，何須更習毗尼。墮頑空則眾善皆隳，豈不有傷戒品。執莽蕩，輕軌儀，其失大矣。
問：發心許破戒，大乘容犯戒。此或與其能權，恣其攝化耳。乃若持陀羅尼者已為具戒，持了義經者已為具戒，習禪定者能救四重五逆之違戒。則一定一慧，反在式叉之先。一呪一文，足省堅持之力矣。豈各有宗旨歟？
答：發心菩薩持戒之心，過於聲聞百千萬億倍，安有許容破犯之理？良繇菩薩見機行權，利生益物，不徇故跡，暗合成規，似破非破，正持戒之極也。走杖不云叛父，引裾豈曰慢君？亦忠孝之極也。若夫經呪之齊戒力，則亦如來隨時偏讚，因事特標，說法之常規耳。故時而崇律，百行總隸毗尼。時而尚禪，萬法皆趣正受。主賓互換，權實雙流。不可拘常，輒生異議。若據一代時教門庭，則因戒生定，因定發慧，自是不易常法。
問：在家、出家，何取形迹，得無所得？安問：後先欲表淨戒，輒言早離塵緣，將䇿深心，因示壯年成道。佛語足證，前史難憑，可得作此解否？
答：略形迹，泯後先，此理論則然耳。既已示現同凡，則誕生有時，出家有日，成道有候，說法有期，烏容混耶？非身現身，身必擬於常形。非時現時，時必合乎世歷。且孔曰儒童，老曰迦葉，亦示現耳。然而昌平李下，函谷杏壇，始末端繇，歷歷可指，即其例也。
問：無心犯戒，既從末減。求末減者，皆學無心，不簡不覊，任情任意。習忘而真忘，似非故作。如夢而復夢，應是業因。
答：故求末減，減則不能。纔學無心，心便成有。如斯犯戒，罪烏可逃！真修行人，自不應爾。
問：佛心喜捨，取其物者稱其心。劫事堪懲，掠其剩者減其罪。此乃上求下化，胡為與盜同科？若以法身觀，劫物即佛物，佛物即世物，時時為盜，那得不犯？
答：佛無吝物之意，而偷盜者自爾成愆。父本愛子為懷，而忤逆者必然獲罪。理應如是，佛亦何心。若夫取劫賊物，則有二別：出慈心者，無過而且多功。出貪心者，比例而均作盜。質之經疏，有定論矣。
問：荸荷猪驅豕就屠，示定業而殺輪且止。吉祥佛列俎受享，分罪報而冤氣將沈。大烹以養聖賢，聖賢能使烹者不怨。是或解冤之道，意亦菩薩之權？
答：菩薩之現殺，則所謂剝割斬剉，而未嘗惱害一微細生靈者也。聖賢之享烹，則所謂食是大夫祿，不食是大夫福者也。果能殺而無害，方可行權。若知福有所歸，自宜慎口。方丈萬錢，智者不為矣。
問：一心一切心，一切心一心。一心一切戒，一戒一切心。一切心一戒，一切戒一心。而曰何戒定出何心，似為不徧。按經第一輕戒，則標孝順心、慈心。十三謗毀戒，則標孝順心、慈悲心之類。蓋宜標而標，何須補入耶？
答：總觀心地本體，則體惟一念，本自圓成。細析心地法門，則門有萬殊，不妨分屬。故云三十心者皆一毛頭也。復以一二分屬戒相者，毛頭之上更出毛頭也。譬天王雖名大主，亦應列任六曹。六曹猶未徧周，豈不重開百職。經始標某心某心者，六曹之謂也。今復增某心某心者，百職之謂也。如取義之相近，亦令餘可例推。便初學易知簡行，在智者神融意會而已。
問：心地自合理，心地自得宜。佛性之性，是人性之性。佛性常住，是人性常住。為當先從心地發光，佛性起用，何理不合，何事不宜？奚必斂睫而借目於迦文，按圖而索驥於戒本，資他五十八寶，用盡則貧，隱己千百億珠，漫藏無益耶？
答：心雖體含萬法，賴致方知。地雖種具千華，乘時乃發。笑貧人之借寶，不知善用則富室可成。羨力士之懷珠，不知莫指則奇珍竟隱。然則圖非是驥，識驥必假良圖。眼不屬人，因人能開瞖眼。即心為戒，因盡理之玄談。因戒攝心，實救病之良藥也。烏可忽諸！
問：不顯、不誓、不習學佛，我則昏矣。僻教、僻說、不化眾生，人則昏矣。以其昏昏，使人昏昏，豈止倚肆而酤，何異指佛而謗？但名輕垢，實所未知。
答：不誓、不願等，非全不知進道也，勇猛之心未發，則美業難成。僻教僻說等，非全不知利物也，引導之方未精，則化功莫就。不開重過，止列微愆，固有繇矣。
問：出家之法，不向國王禮拜而求法，不向父母禮拜而求法。法不在，六親不必敬。法不在，鬼神不必禮。但知法師語可信，有百里千里向之禮拜而求法者，法師。當作如是釋也。今疏曰：率土之濵皆王臣。民無二王，即世尊矣。可不拜乎？經曰：護佛戒如事父母。四眾下座，如孝順父母矣。可不拜乎？又大經廣孝道而慢親，大眾首國王而慢君，果稱佛旨否乎？假令君父受戒成道，拜之豈便損福？不然，以佛禮佛，是常不輕。何須辨而又辨，如東林遠乎？
答：僧之為名，名曰出家。僧之為道，道曰出世。出家則不當拘以家人父子之規，出世則不當局以世法君臣之禮。蓋是君父敬佛而及彼僧徒，決非僧徒恃佛而慢於君父。若夫道在君父而禮，自名禮道。眾生即佛而禮，自名禮佛，斯亦無不可者。其在今日，當如之何？亦隨時而已。時以佛法為重，優容我等曰勿拜，則遵內教可也。時以人倫為重，定為成式曰當拜，則遵王制可也。此何所據？薩婆多論云：比丘違王制者得罪。諸經要集謂：愚人妄行法教，展轉教他，不聽禮父母尊親。此不合聖意，反招無知之罪。經論屢開，斯足據耳。然則遠祖非歟？曰：爾時拜禮未定，下僧俗議。而遠正論不阿，理應如是，何過之有！
問：是戒也，受之者必其有心有情，犯之者等於木石木頭矣。又云：一切地水是我先身，一切火風是我本體。亦得傳戒及乎先身，受法逮乎本體歟？美人草聽歌按節，或是婬緣。生公石聞經點頭，寧無佛性？請得度之。
答：地水火風之說，只是發明物我稟同，痛癢機一，故殺他即是殺己，殺畜無殊殺人也。豈謂木石類，均解思惟修？假使聖僧再講石前，未必不成強項。狂客重歌草畔，豈能更學敲檀。若夫一人發真，虗空消殞。乃至無情說法，無情作佛，歷有明文。又云：若人識得心，大地無寸土。土既即心，水火與風亦如是矣。本來成佛，何以度為？
問：看病信屬孝慈之心。然我身亦是聖賢之器，念盲龜逗孔之不易，思扁鵲洞垣之為難，肯施無益之撫摩，用染必死之疫癘？凡菩薩人，應知方便。
答：福田無上，仁人固以看病為先。慧海多門，智者寧無保身之哲？或親己，或使人，或用財，或効力，皆可也。釋尊運兜羅而愈疾，撫摩未必無功。孔兒處危地以全身，疫癘何能必染。蓋是救人為急，欲罷不能。非比冐難故行，可已不已。且古之悲田，今之養濟，皆聖主良臣看病之大慈也。豈必以吮疽按癩為救療，嘗藥哺食為慇懃耶！
問：賣男女而供眾，鬻弟子而行慈。彼為法來，安忍貨取？設彼菩提已發，是我輕垢罪成。道人而可以輕販，南詢之士寒心。父母而隨之覓求，受供之人同獄。一何無善巧至此乎？
答：古人懇語垂訓，危言示誠。有其辭則然，而其實不盡然者。感恩之極，而曰銘肌刻骨，豈真有事錐刀。攄衷之至，而曰瀝膽披肝，未必掀翻臟腑。就使捨身為法，竭命尊賢，亦大士之常法耳。攜妻挈子而事梵志，九男二女而養耕夫。古有高模，今無繼跡云爾。
問：善慧自稱大士，誌公自表觀音，溫陵反戒焚身，大慧曲求蔭姪，皆犯輕戒，乃得重名，豈各有合理處耶？
答：塵中凡士，或可常評。格外奇人，毋容迹論。初生而指天指地，不妨我是如來。將死而默囑默傳，何礙自名菩薩。預稱慈氏，遠指圓通，奚不可者？且溫陵善發藥王隱義，自不唐棄色身。杲老不減臨濟宗風，豈得未除恩愛。蓋宜晦則晦，宜彰則彰。或守經常，或行權變。不應以自讚毀他共視，豈得以違理犯法同條者哉？
問：五夏以前，專精戒律。五夏以後，聽教參禪。此通小乘，非指大器。今乃六時時誦，疑防教門禪門。當是一法融通，無間心地性地乎。
答：非常大器，過量圓人，既不拘夏後夏前，自相應即小即大。纔持戒品，已達教相全文。正受毗尼，便悟禪宗妙旨。建立則繁興萬法，不礙六時。掃蕩則屏絕纖塵，奚存一念。遠公常禮有定，永明自行不虧。豈被小根，故為細事？凡我後學，願各深思。
問：佛心徹於三際，大光滿於十方，豈不知經入支那，法流震旦？香油辛味，並沿五印之土風。戒品律儀，未盡九州之垢罪。憎之則謗，任之則寬。佛隴、南山，既爾闕然。儒典、王章，似應相濟。
答：佛心雖徹三際，救弊則姑據一時。佛光雖滿十方，取信則專從本土。待夫時至遠被，自合比例旁通。是以儒典、王章，似難並用。情宜勢便，豈病雙行？法固與世相推，禮亦憑義可起。或曰：毗尼與脩多羅異，譬世律令，制自一人，舍利、目連所不得與。然雖如是，金口洪音，凡夫贊片辭而莫得。衮衣寸缺，巧者補一線以何妨。神而化之，與民宜之。學佛者不可不知也。
問：經稱國賊，如操、懿、溫、莽之流。為國賊使命，是亦國賊也，或是戒其從逆否？如下文言，又似降虜之人矣。
答：使命者，非必為賊使命也。通二國之情，合兩軍之戰，危彼社稷，害彼人民。故云：約與國，戰必克，今之所謂良臣，古之所謂民賊也。
問：盜聽說戒，力士之杵冥加。廣施經文，惡人之目難掩。得無相礙？願折羣疑。
答：說戒者，非平日講說之說，蓋半月誦說之說也。凡半月共行布薩，乃眾僧自舉愆尤。示彼惡流，必生異謗。故惟除國主，不許餘人。若夫布衍經文，宣揚義趣，又何過焉？薦導先亡，祓除患難，皆曰至心讀誦，不聞掩帙祕藏。以此利人，正契佛心，是名法施。
前問答竟。
發隱成，周咨大眾，於時緇素善友，各陳所見。合從者從之，義未顯者，為略辯如左。法喜之樂，當何如也！
問：經、疏、鈔，如祖、父、子。混合不分，似為不可。
答：此行布、圓融義也。祖不是父，父不是子，行布義也。祖、父、子、孫，交參共濟，圓融義也。織錦而聯綴千絲，調羮而合和五味，味不可分而具足，絲不可析而自明。蓋此經是華嚴流類，天真父子，非異非同。幸毋以常格局之。
問：科經之例，總別相對。今初曰總明大意，次合對別。乃並列四科，或恐未安？
答：總別相對，多種不同。有一總一別對者，誠如所問。有一總對二別者，對三別、四別者，其對均也。楞嚴要解敘聽眾，初總標、二嘆德、三列名，是一總對二別也。華嚴玄談，初總序名意、二歸敬請加、三開章釋文、四謙讚迴向，是一總對三別也。今列四科，亦一總對三別也。若據華嚴，即總即別，又安可以數量局之。
問：文中：經論所載，戒相多種。傳記所辯，受法不同。經論蓋指地持、瓔珞等。傳記蓋指梵網本，乃至制旨本。今解似不合此。
答：若指梵網六本為受法，則下文良繇機悟偏圓義即不成。何以故？梵網六本，誰授偏機者？誰授圓機者？當知此六，是登壇授戒羯磨儀式，隨意可用。其云傳記所辯，自是諸書雜集中，論議發揮戒法詳略，乃隨機耳。豈有壇上正羯磨時，分別偏圓，各各為說耶？
問：等覺中，初曰觀達無明源底邊際，二曰斷最後微細無明，三曰與無明父母別。而妙覺中，但曰無所斷者，名無上士。則知無明至等覺悉已斷盡。云何教義謂十地斷四十品無明，又破一品名等覺，又破一品名妙覺，共破四十二品。二義皆出智者，稍似不同，若為融會？
答：等覺無明已盡，然存有所斷，亦是無明。并斷俱無，名為更斷。是知等覺斷惑，妙覺斷斷。能斷斷者，方名永斷諸無明也。故斷四十二品而入妙覺也。
問：梵網單喻，何以言人法喻？
答：梵網是喻，菩薩戒是人法。合而言之，故曰人法喻也。又問：何得輒立經名？
噫！稱讚不可思議功德佛護念經，什師易云佛說阿彌陀經。夫彌陀聖號，人所樂聞。名以義起，易之無不可者。大師易梵網曰菩薩戒，亦此意也。今合而言之，非有增也，何不可之有？
問：疏云：煩惱常有，故不說障。次云輕業不障，輕報不障，皆指障戒。今說不障真性，何也？
答：不障真性，出其繇也。繇不障性，故不障戒也。此三障名，自古所有，原非指戒。疏乃引用，意云煩惱障不障戒耳。良繇輕業彰於身口，中人亦易為防。煩惱起於一心，智者猶或難免。此而障戒，盡天下無人得受戒矣，故特明之。
問：論興廢中，第三亦云爾時恒興、爾時即廢。今曰常興鮮廢，何也？
答：此文當以出入恒有一句為興。後入勝定道時，隨勝得名者，明入時非無，因殊勝定道暎蔽戒名，其實有也。下則明其退緣，言必須退定道時，乃廢。及聲聞盡壽，菩薩成道，乃廢耳。如世人謂至死方休，明無休時也。據華嚴常恒說、熾然說、無間說。有興無廢，亦何礙也？
問：戒師五德：一、持戒，二、十臘，三、解律藏，四、通禪思，五、慧藏通玄。而地持云：必須戒德嚴明，善解三藏。今謂具二缺三。然戒德嚴明，必具臘矣。律詮戒，經詮定，論詮慧。善解三藏，必具定慧矣。恐無缺焉。
答：下文不云乎：或可以戒該臘，以慧該定。則不具而具，似缺非缺，隱然五德，不必問也。但不直曰五德，而曰可該者，意自有在。若直以戒為久臘，則新學暫持者，必輕宿德耆年。若直以解為三學，則世智辯聰者，便謂真禪實慧。且疏中何不槩云解律藏、解經藏、解論藏，而必曰禪思，必曰窮玄，豈特解義云乎哉？後地持本，受戒式中，解云：亦五德意。亦之為言，即前該意也。
又問：解不兼臘，何得復云能誦則臘久？
答。半月半月，積誦不休，豈非久臘？若專言解，聰利少年，昨日登壇，今日能講，何必久臘？
問：燈明喻舍那，無待論矣。妙海在家菩薩，而與蓮華並稱。波勒因地未終，而曰釋迦為侶。夫傳法大任，必屬出家。極果世尊，不侔因地。以斯相比，固所未安。
答：舍那授法妙海，不說妙海授法釋迦。況僧俗者，迹也。菩薩道中，何以迹礙？雙林俗士，說法王庭。祇園比丘，傾心丈室。亦奚不可？若波勒者，德擬迦文，斯名等侶。何必三十二相，樹下成道，毫髮相似？不然，趙州古佛，仰山小釋迦，曹溪嶺南有佛出世，亦皆非耶？堯曰如天，天之侶也。老曰猶龍，龍之侶也。豈堯果穹窿上覆，老真夭矯青雲耶？據華嚴：初發心時，便成正覺。波勒不可以侶迦文，何子自待之淺！
問：宗趣總別。舉宗遺趣，其義云何？又心地為宗，此宗是趣。良以心地為宗，則無所趣故。
答：賢首五門，姑據般若心經，未及餘經。彼中原只舉宗而兼趣意。如華嚴玄談云：此經，因果緣起理實法界，以為宗趣。亦宗趣兼說也。且語之所尚曰宗，宗之所歸曰趣。意謂立此為宗，令趣何所，不謂宗更宗他也。此經心地為宗。止惡行善，以歸心地，即是趣意。正合華嚴宗趣兼說之旨。蓋圓教宗趣，互用無定。或舉因為宗，令得果為趣。或舉果為宗，令修因為趣。因該果徹，如玄談中說。
問：乳味判教，亦有說乎？
答：據三聚出方等，可判生酥。而自古五時結經，原以梵網、華嚴判歸乳味。良繇此經從心出一切法，喻從乳出酪、酥、醍醐也。又佛最初結戒，喻牛最初出乳也。又涅槃最後之訓，不離乎戒，喻醍醐最後之味不離乎乳也。
問：諸經皆有當機，此經何以不列聽眾？
答：不列當機者，此經是一切菩薩所同學，無一非機也。必論當機，則釋釋自是當機，故不說也。
問：華表因，實表果。今供舍那之華，何不表因？
答：因果宛然，諸君自不察耳。此經以心地為宗。無一法不從心地中流。無一法不還歸心地者。菩薩萬行，若非出自一心，還歸一心，即不名佛因，不名佛果。今此華出舍那心地，表菩薩從自心中出無量因行。還以此華供養彼佛，表還以自心因行成自心果佛也。據華嚴因該果徹，不離因果，不落因果。拈來無一物不可供佛，舉起無一法不可為因。若執華必表因，非圓教義。何以故？有時華表因，實表果，開華後乃結實故。有時實表因，華表果，種核後乃生華故。有時定因慧果，淨極光通故。有時慧因定果，惑破心安故。惡可一途而取，一格而論乎？
問：體性虗空華光三昧，既入三昧，何有華光，而云任運自現？
答：如來妙定，非動非靜，而常動靜。非出非入，而常出入。此三昧號體性虗空，虗對實故。使體性不虗，當如山不納山，石不容石，一頑定耳。體本虗空，故華光任現。豈以既入三昧，便應灰滅不生？圓覺經，如來入大光明藏三昧，而現起淨土，與十二大士更相詶答，抑又何也？且三昧有百千萬億等名，不是一味寂靜。故有三昧，二乘尚不聞其名，菩薩猶未解其義。而執泥寂靜，則師子奮迅、師子頻呻等，皆成喧鬧矣。
又問：諸三昧皆有出入，何獨此中而說出入？
答：出入非難，自在為難。二乘斂念方入，起念方出，不名自在。隨心自在，乃稱妙定也。據華嚴即入即出，依報、正報交互圓融，不可思議。此特其小小者耳，何足為異。
問：佛言：吾今來此八千返。表法而已，云何實說？
答：若據表法門中，句句字字，無非表者。若據示現作則，就令實說何妨？蓋佛所說經，無一法不事理雙融，表實兼具。言表則必有實，舉實則表在中。此之往返，得無疑駭以為多耶？老子尚無世不出，雲門乃三作國王，此皆實有，不是表法。何獨如來八千之返，便無其事？且如來重重往返，既純表非實。華嚴重重法界，亦純表非實耶？空華佛事，水月道場。法性光中，萬轉千迴。事出平常，全無奇特，何疑何駭？
又問：科云橫指處會，今十處則不及餘方。豎明往復，今八千則未周塵劫。何名如來悲願之廣？
答：此謂借有盡彰無盡也。讚佛曰萬德，萬豈盡佛？號民曰百姓，百豈盡民？雖曰十處、八千，即是橫無涯際，豎無終窮也。
問：疏稱：蓮華二義，處濁不污，譬舍那居穢不染。以喻彰德。止成一義，云何二義？
答：二義者：一則華必處濁，不處高原，譬佛示居穢土，不居淨土也。一則華雖處濁而不污，譬佛居穢土而不染也。
問：古解經者，各有所宗。今解此經，當宗何者？如別有所宗，不應依就台疏。如都無所宗，則是汗漫臆說。願為剖示。
答：此有三句：一曰本宗，二曰兼宗，三曰無宗。
言本宗者，即禪宗故，此宗即是心為宗故。心者群經之祖，萬法之源。心地二字，攝菩薩戒無弗盡故。又此心即是大華嚴故。
言兼宗者，達心之士，不但缾環釵釧，色色皆金。亦復草木瓦礫，無非金者。阿含小教、外道偏門，善巧用之，悉成圓義。何況台教，依而就之，誰謂不可？以我心宗，發彼義疏，台之為教，不出心故。如必硬豎剎竿，各不相下，喻如同胞兄弟，而互相害，大忤逆故。
言無宗者，覓心體相，不可得故。常為心宗，不宗心故。故云：併所謂心地者亦不可得也。
又問：既云禪宗，又云華嚴。華嚴五教，禪居頓位。頓之去圓，未達一間，何得並舉？
答：清涼讚天台四教，理致圓備。而五教加頓，補台之備而未備也。以達磨一宗，無可安著，聊判歸頓。而實頓有二義：一、但頓，二、圓頓。此禪宗正圓頓之頓。然何以不名為圓？良繇專重直指見性，以破漸宗。於法界緣起之義，雖具在中，而非所重，救時為急，無暇論故。如阿伽陀藥，雖有輕骨之能，療病為急，無暇論故，不可遂謂無斯能也。又此宗本曰教外別傳，則小乘、大乘、一切乘所不能收，四教、五教、一切教所不能攝。不惟出彼漸階，亦復不居頓格。非但超乎頓位，亦復不受圓名。賢首判頓，亦不得已而姑為寄位云爾，豈可真以位分拘耶？
問：達磨西來，既號傳法正宗。何得台宗，不與傳燈之列？為是高過禪宗，為是未稱直指？
答：此有二義：一者，天台教觀，起自前故。中論一偈，教觀所宗。慧文傳之南嶽，南嶽傳之智者。達磨未來，人已修習。特繇智者乃大闡耳。二者，天台教觀，猶屬教故。達磨一宗，教外直指。纔說教觀，早曲了也。是以教觀雖極玄妙，不出教乘中事耳。台教不與禪宗，以是之故，非台教立法有未善也。
問：內戒、外刑，道俗各別。內書、外典，權實迥殊。何得博引九經，巧附五罰？又教而不改，教者何尤，此里塾之言。春風沂水，鼓瑟自娛，此狂夫之態。不宜引入，以亂聖經。
答：法華謂：治世語言，資生業等，皆與實相不相違背。當知無書不可援引。且釋迦親為教主，而六群、調達，終不可化，將無教者之尤耶？又只謂鼓瑟不礙賢人，何曾道菩薩必須鼓瑟？幸惟逆志，毋但執辭。
問：經稱：釋迦從華嚴沒，於閻浮出，乃十處說法。是先生人間，後升天宮說法也。又云：入天宮說魔受化經已，下生閻浮。是先於天宮說法，後生人間也。二說若為融會？
答：據華嚴雙垂兩相，則知佛體本來無二，眾生所見不同。既能兩相雙垂，豈不能兩時雙示？謂天宮說法，後降人間亦可。謂人間成佛，後升天宮亦可。謂天宮說法已，後生人間，還升天宮說法亦可。謂人間、天上一時成佛說法亦可。圓融之說，渾先後以何妨。無間之談，通古今而一息。不必執文而失理也。
問：頌中俱來至我所，鈔云表體用歸一心。夫心即是體，無攝體歸心之理。
答：心、行對說，則心為體，行為用。單舉一心，則常寂常照。常寂，體也。常照，用也。體用歸一心，猶言體在是，用在是也。不可泥歸字，而疑攝體歸心也。且太極靜而生陰，動而生陽。太極之說，未盡至理，尚雙具動靜。豈應舍那心地，不通體用？若心專屬體，則與用成對待，何名一心三觀，而為中道第一諦乎？
問：孝順父母以及至道，當分四境。不應科勝因、勝果。。
答：分四境，亦有此說。今當以大師所科為正。若分四境，何不直言孝順父母、師僧、三寶、至道，而復於至道上加孝順二字？況三寶之中已有法矣。豈三寶中法，猶未盡道，而別有至道之法，所當孝順耶？故前三屬因，至道屬果。
問：討罪，國有明條。殺人，經無顯證。琉璃滅釋，佛何不誅？調達害兄，佛何故縱？今言：有罪而殺，殺何犯焉。妄害生靈，違佛規訓。古云：外道入佛法中，必破滅佛法。斯其驗歟！願釋所惑。
答：見機得殺，本之疏文，疏文本之佛說，非臆見也。夫沙門專慈悲之業，王臣主生殺之權，發隱分別明甚。今謂佛是沙門類耶，王臣類耶？何得引琉璃、調達，而證不殺。且王臣殺戒，非特與沙門殊，亦復與庶民異。殺有罪而成犯，是王臣終無受戒之日矣。故珪禪師為嶽神授戒，不禁其行殺也，惟禁其濫刑及無辜也。不禁其取財也，惟禁其威福求享祀也。不禁其婚娶也，惟禁其羅欲乖大倫也。不禁其語言也，惟禁其虗妄違天心也。不禁其飲宴也，惟禁其沈湎敗正事也。如斯說法，是謂逐機隨緣而不踰矩，千變萬化而不離心，逆順雙宜，僧俗兩利，上符千聖，下濟羣生。噫！人人作如是外道，佛法其長隆乎！
問：君父之讐必報，此權教也。內經出，權教隳。安得復引陳恒、趙盾之迹，違釋迦、智者之言？無論王臣，想當悉禁。
答：儒者不喜佛法，正為此等。何怪乎古今謗僧，曰無父無君耶？且孔子尚不得討陳恒，則世之亂臣賊子，惟恐人不受菩薩戒。何以故？受戒者堅，則行惡者便。是菩薩戒者，亂之資也。佛法圓妙，世出世間，融通不滯。而迂人執之，其禍至此，可勝嘆哉！餘發隱中已反覆推明，茲不復贅。
問：暎燈影而授戒，見日光而撤壇。密示暗傳，夜聚曉散，不使人增惑耶？
答：朝至尊以五鼓，祀宣聖以清宵，未聞其增惑也。孟氏謂：夜氣清明。登師云：白日喧雜。願合而觀之。
問：遊戲翰墨，何損毗尼？如可如解，應有別愆，非關詩畫。若休若永，未聞墮落，可遽譏評？必欲箇箇盧能，但恐人人獬豸。決目而名淨目，迷心而曰淨心。哀哉空王，出假無日。
答：非謂詩必白癩，畫必泥棃也。詩畫無救乎二人之難，見為僧者當學道，不當雜學云爾。噫！果是即境明心，推餘濟物，則逢場作戲，無所不可。如或未然，惟恐你不放下心，閉却眼。若肯人人決目，箇箇迷心，敢保五眼圓明，千靈洞徹在。且菩薩出假，則弘施六度萬行，普度九有四生。而徒咏月題花，圖山繪水，明道之功不切，兼利之化何成？至哉天人師，不出如是假。
問：經中謂鐵鎚碎身，終不以破戒之身受人禮拜。今有愧戒德之難全，望弟子而觸禮，已出下䇿，何名上人？
答：無德而揣己自卑，正遵佛制。欺世而罔尊自大，乃叛聖謨。非上人且免罪人，出下䇿猶勝無䇿。然雖如是，亦有其地彌高，其心彌下者。不輕位證菩薩，而徧禮四眾，莫須戒德難全。夏禹身任國王，而亟拜昌言，應是多過自赧。良繇權實初無定法，低昂各有攸宜。時當居正位，以作後學之司南，則慈明安坐而納展可也。時當崇厚道，以覺狂夫之我慢，則藏師俯僂而避拜亦可也。妙用無恒，固未可輕議也。
問：千華佛親自說經，一切人盡得受戒，惟除七逆。誰列三層？莫引權文，礙彼圓器。又謂在家者，亦必先受五戒。而經中列位數次，皆首王臣。意者王臣，容可直受。
答：層樓喻出金口，善戒律非小乘。縱彼圓機，須遵定制。如必直受，亦有方便，不壞次第而得直受：一日之內，先受五戒，隨受菩薩戒是也。若出家者，亦一日內，先受十戒，隨受具戒，及菩薩戒。名雖直受，不越次故。豈獨王臣，僧俗一切皆可行也。
問：佛戒盡必然之辭，發隱倡不必然之說。若云無執，何用堅持？如為奴事眾，割肉飼鷹等，皆實有之。而曰不必然，何也？
答：不必然，言不必定然，非決不然也。何也？奉佛而必為奴，則蒼生無君主。濟物而必割肉，則初學無完膚。法師而必講經，則廢法華五種。日食而必三兩，則類何曾萬錢。於今人中，而必無讖為師，則賢者竟無師。於今時中，而必奉祠得度，則貧者終不度。不必然者，此類是也。有此不必然，其必然者乃可常然。無此不必然，則必然者窮矣。窮則變，變則通，通則久。世出世間一也。
問：居士時亦講經，還可傳戒作師否？。
答：此在自度，儒而悟佛道，不妨為天下僧人師。僧而明聖學，不妨為天下儒人師。如其不然，業有專攻，門庭各別。修齊治平之術，應屬素王。羯磨布薩之儀，還歸緇侶耳。
問：未受戒者，皆名惡人。近則沙彌、比丘，驚蒙斯號。遠則堯、舜、周、孔，濫被斯名。隋煬超文、景之先，房融軼姚、宋之上，實所未喻。
答：此有二義：一者對待義。未受戒，善者皆名為惡，猶未登聖地者皆名為凡，非兇惡之惡也。又佛法每勝世法，世間之善人，在佛法中猶名惡。世間之聖人，在佛法中猶名凡也。二者激勵義。不受戒即惡，明戒必不可不受也。據斯二義，然則堯、舜、周、孔，雖不受戒，不失為世間聖人。隋君、房相，使終持戒，又豈但超文、景，軼姚、宋而已哉！
問：圓悟、高菴，分曹樹黨，兩家各統門徒，二老安得無與？即今鬬爭堅固，良繇長老含容。彌勒久滯求名，時師未免好勝。莫護先賢之短，應開後學之迷。
答：藺相如尚忍私讐，劉元城不失和氣。彼圓悟、高菴，繼祖傳燈，代佛揚化，猶有這箇在，何名那畔人？是將以丹朱慢遊，而罪帝堯無義方。冉求聚斂，而譏孔子非善教否耶？是將以六羣亂德，二眾分河，而謂釋迦未免好勝否耶？雖然，容有主張正論，而扶末法，報佛恩者，又不可避小嫌而迷大體也。菩薩無惡名怖，豪傑之士思之。
問：一家教觀，三諦釋經。相沿至今，訖無異說。乃云疏主自不執法。豈是門人妄啟他途？夫中道、勝法，相去幾許？而以此譏章安、荊溪，又何怪人之刺溫陵、長水耶？
答：不執法者，謂通法而不滯，非謂廢法而不用也。疏云：凡菩薩勝法，皆名第一義。凡之一字，語意自明，無可疑者。且三諦者，其原起於佛說，豈真天台倡說？其說通於諸家，豈真天台一家耶？故法法皆諦，諦諦皆三。不言三諦，亦具三諦。正不必盡將經論一字一句定判三諦，却似編排三諦當差，非通人之論，是名執法。發隱第四十一輕垢中，已反覆推明，請更詳覽。又章安、荊溪，亦不執法，亦無可譏。展轉後來，各立門庭，分別太甚，乃成拘礙耳。寧止二公，溫陵、長水，焉可刺也？夫古人固無盡勝今人之理，今人亦無決不及古人之理。即有微瑕，平懷商確，何所不可？但不宜探疵索釁，惟恐不深，如讐家搆訟。窮呵極詆，惟恐不快，如醉漢罵街。則世衰之相，法滅之徵也，可弗戒歟！
論語云：君子有三戒：少之時，血氣未定，戒之在色。及其壯也，血氣方剛，戒之在鬪。及其老也，血氣既衰，戒之在得。子絕四，毋意，毋必，毋固，毋我。
禮記曰：君無故不殺牛，大夫無故不殺羊，士無故不殺犬豕。
論語云：子釣而不網，弋不射宿。
禮，子為父責，小杖則受，大杖則走。
宋，童貫，與中丞盧航，表裡為姦，縉紳側目。右正言陳禾，上疏劾貫怙寵弄權之罪。論奏未終，帝拂衣起。禾引帝衣，請畢其說，衣裾落。帝曰：正言碎朕衣矣。禾曰：陛下不惜碎衣，臣豈惜碎首以報陛下。
宋太平興國中，僧辯聰游五臺山寺。寺之上座僧老，為眾輕易，聰獨敬事之。將還京師，老僧附聰書，使於城北尋勃荷投之。聰辭去，竊發而觀，無他詞，但曰：度眾生畢，早來早來。若更強住，却恐造業。聰即還，於廣濟河側聞小兒呼：勃荷！聰問：勃荷何在？小兒指大豬。豬項串金環，臥街西牆下。聰扣牆問屠誰氏，曰趙生家也。問：此何名？曰：勃荷，唯食勃荷故。吾日烹千百豬，豬奔逸難驅，以此豬引導之，則纍纍就死，畜之十五年矣。聰以書投之，勃荷忽人立而化。
兜羅愈疾。
報恩經云：佛在竹園精舍，有一比丘身患惡瘡，眾所惡賤。如來往至房中，伸兜羅緜手為之摩洗，身瘡皆愈。
晉，庾襄，晉武帝咸寧中大疫，二兄俱亡，次兄玭復危殆。癘氣方熾，父母兄弟皆出次於外，襄獨留不去。諸父兄強之。乃曰：襄性不畏病。乃親自扶持，晝夜不眠，十有餘旬。疫勢既歇，家人乃反。玭病得痊，襄亦無恙。父老咸曰：異哉此子！守人所不能守，行人所不能行。歲寒然後知松柏之後凋，始知疫癘之不能染也。
傅大士曰：我得首楞嚴定。天嘉二年，感七佛相隨。釋迦引前，維摩接後。惟釋迦數顧共語，為我補處也。
寶誌禪師，帝嘗詔畫工張僧繇寫師像，僧繇下筆輒不自定。師遂以指剺面門，分披出十二面觀音相，或慈或威，或定或慧。僧繇竟不能寫。
溫陵曰：若識見未亡，諸蘊違礙，不達法行，空慕其迹，是徒增業苦，為妄作之凶矣。故律制燒身燃指，悉皆得罪。
孔子曰：唯天為大，唯堯則之。又曰：老子其猶龍乎！
西域性、相二宗，分河飲水，異色立幟。
