我聞如是：
一時，佛游舍衛國，在勝林給孤獨園。
爾時，諸比丘則於晡時從燕坐起，往詣尊者阿那律陀所，稽首禮足，卻坐一面，白曰：我等欲有所問，聽乃敢陳。
尊者阿那律陀答曰：諸賢！欲問便問，我聞已當思。
時，諸比丘便問曰：云何比丘賢死、賢命終耶？
尊者阿那律陀答曰：諸賢！若比丘離欲、離惡不善之法，至得第四禪成就游者，是謂比丘賢死、賢命終也。
時，諸比丘又復問曰：比丘極是賢死、賢命終耶？
尊者阿那律陀答曰：諸賢！比丘不極是賢死、賢命終也。復次，諸賢！若比丘得如意足、天耳、他心智、宿命智、生死智、漏盡，得無漏，心解脫、慧解脫，於現法中自知自覺自作證成就游：生已盡，梵行已立，所作已辦，不更受有，知如真，是謂比丘賢死、賢命終也。
時，諸比丘又復問曰：比丘極是賢死、賢命終耶？
尊者阿那律陀答曰：諸賢！比丘極是賢死、賢命終也。
於是，諸比丘聞尊者阿那律陀所說，善受持誦已，卽
從*座起，稽首尊者阿那律陀足，繞三匝而去。
尊者阿那律陀所說如是，彼諸比丘聞尊者阿那律陀所說，歡喜奉行！
