大經云一實諦者，則無有二；無有二故，名一實諦。又一實諦名無虛偽。又一實諦無有顛倒。又一實諦非魔所說。又一實諦名常樂我凈，常樂我凈無空、假、中之異，異則為二，二故非一實諦。一實諦即空、即假、即中，無異無二，故名一實諦。若有三異，則為虛偽，虛偽之法不名一實諦；無三異故，即一實諦。若異，即是顛倒未破，非一實諦。無三異故，無顛倒；無顛倒故，名一實諦。異者，不名一乘；三法不異，具足圓滿，名為一乘。是乘高廣，眾寶莊校，故名一實諦。
魔雖不證別異空假，而能說別異空假。若空、假、中不異者，魔不能說；魔不能說，名一實諦。若空、假、中異者，名顛倒；不異者，名不顛倒。不顛倒故，無煩惱；無煩惱故，名為凈。無煩惱，則無業；無業故，名為我。無業故，無報；無報故，名樂。無報，則無生死；無生死，則名常。常樂我凈，名一實諦。一實諦者，即是實相；實相者，即經之正體也。
如是實相，即空假中。即空故，破一切凡夫愛論，破一切外道見論；即假故，破三藏四門小實，破三人共見小實；即中故，破次第偏實，無復諸顛倒、小、偏等因果四諦之法，亦無小、偏等三寶之名，唯有實相因果四諦三寶宛然具足，亦具諸方便因果四諦三寶。何以故？實相是法界海，故唯此三諦即是真實相也。又開次第之實即是圓實，證道是同故。又開三人共得實，深求即到底故。又開三藏之實，決了聲聞法。又開諸見論實，於見不動而修道品故。又開諸愛論實，魔界即佛界故，行於非道，通達佛道。一切諸法中悉有安樂性，即絕待明實是經體也。
五、譬簡者，今借三喻正顯偽真，兼明開合破會等意。一、譬三獸渡河，同入於水，三獸有強弱，河水有底岸，兔、馬力弱，雖濟彼岸，浮淺不深，又不到底，大象力強，俱得底岸。三獸喻三人，水喻即空，底喻不空。二乘智少，不能深求，喻如兔、馬；菩薩智深，喻如大象。水軟喻空，同見於空，不見不空。底喻實相，菩薩獨到，智者見空及與不空。到又二種，小象但到底泥，大象深到實土。別智雖見不空，歷別非實；圓見不空，窮顯真實。如是喻者，非但簡破兔、馬二乘非實，亦簡小象不空非實，乃取大象不空為此經體也。此約空中共為真諦，作如此簡也。
二、譬頗梨、如意兩珠相似，形類欲同，而頗梨但空，不能雨寶，如意珠亦空亦雨寶。頗梨無寶，以喻偏空；如意能雨，以喻中道。此就有無合為俗，簡偽顯真。今經體同如意也。又但約一如意珠為譬者，得珠不知力用，唯珠而已；智者得之，多有所獲。二乘得空，證空休息；菩薩得空，方便利益普度一切。此就含中真諦簡其得失也。今經如智者得如意珠以為經體。
三、譬如黃石中金，愚夫無識，視之謂石，擲在糞穢，都不顧錄；估客得之，融出其金，保重而已；金匠得之，造作種種釵、釧、環、璫；仙客得之，練為金丹，飛天入地，捫摸日月，變通自在。
野人喻一切凡夫，雖具實相，不知修習；估客喻二乘，但斷煩惱礦，保即空金，更無所為；金匠喻別教菩薩，善巧方便，知空非空，出假化物，莊嚴佛土，成就眾生；仙客喻圓教菩薩，即事而真，初發心時便成正覺，得一身無量身，普應一切。今經但取金丹實相以為經體也。
就同而為喻，從初至後，同是於金，凡夫、圓教俱是實相也。就異為喻者，初石異金，次金異器，器異丹，丹色凈徹，類若清油，柔軟妙好，豈同環釧狀乖色別，故不一種。此就與奪破會，簡其得失。
引此三喻者，前喻根性，根性有淺深，淺得其空，深得其假，又得其中。次喻三情：初情但出苦，不志求佛道，見真即息；次情歷別，不能圓修；後者廣大，遍法界求。第三喻三方便，二乘方便少，守金而住；別教方便弱，止能嚴飾營生；圓教方便深，故能吞云納漢。今明此經實相之體，如大象得底，堅不可壞，以譬體妙；圓珠普雨，譬其用妙；巧智成仙，譬其宗妙。如此三譬，即是三德，不縱不橫，名為大乘。於大乘中別指真性以為經體。
六、就悟簡者，夫法相真正，誠如上說，行未會理，豈得名諦？徒勞四說，逐悟生迷，聞粖謂軟，聞雪謂冷，聞貝謂硬，聞鵠謂動，終不能見乳之真色。情闇夜游，何能到諦？叫喚求食，無有飽理。執己為實，余是妄語。此有彼無，是非互起，更益流動，云何名諦？
若欲見諦，慚愧有羞，苦到懺悔，機感諸佛，禪慧開發，觀心明凈，信解虛融。爾時猶名闇中見杌，髣髴不明，人木蟲塵尚不了了。若能安忍，法愛不生，無明豁破，如明鏡不動，凈水無波，魚石色像任運自明，清凈心常一，如是尊妙人，則能見般若。金錍抉眼，一指、二指、三指分明。爾時見色，言有亦是，言無亦是。云何有是？的的之色與眼相應，諦諦之理與智相稱，名之為有。云何為無？無復堅冷軟動之相，名之為無。
論云：一切實一切非實、亦實亦不實、非實非不實，如是皆名諸法之實相。如舍利弗安住實智中，我定當作佛，為天人所敬。爾時乃可謂永盡滅無余，是名真實見體。故涅盤云：八千聲聞於法華中見如來性，如秋收冬藏，更無所作。約理明無所作，此是究竟之理也；約教無所作，聞此教已，更不他聞也；約行無所作者，修此行已，更不改轍。如是等種種無所作義云云。略而言之，隨智妙悟，得見經體也。當以隨智妙悟意歷諸諦境中，節節有隨情智、情智種種分別，簡余情想，唯取隨智明見經體也。
三、一法異名者，更為四：一、出異名；二、解釋；三、譬顯；四、約四隨。一、出異名者，實相之體秖是一法，佛說種種名，亦名妙有、真善妙色、實際、畢竟空、如如、涅盤、虛空佛性、如來藏、中實理心、非有非無中道、第一義諦、微妙寂滅等。無量異名悉是實相之別號，實相亦是諸名之異號耳。惑者迷滯，執名異解，經云：無智疑悔，則為永失。小乘論師專於名相而起諍競，非法毀人。世代仿斅，為法怨讎。大乘學者亦復如是，學妙有者，自稱至極，聞畢竟空而生誹謗，不受其法，不耐其人；學畢竟空者，自類朋聚，引正向己，推邪與他，皆不識天主千名，聞釋提桓因而喜，聞舍脂夫而恚，恭敬帝釋，慢辱拘翼，將恐其福不補其失。實相亦爾，同是一法，豈可謗一信一耶？
二、解釋者，小乘名體，由來易簡，置而不論。今所分別，但約別圓八門，更為四句：一、名、義、體同；二、名、義、體異；三、名、義同而體異；四、名、義異而體同。
初句者，妙有為名，真善妙色為義，實際為體；次以畢竟空為名，如如為義，涅盤為體；次以虛空佛性為名，如來藏為義，中實理心為體；次以非有非無中道為名，第一義諦為義，微妙寂滅為體。如是等名字，所以理趣雖殊，而同用一門，意無有別，故言名、義、體同也。
第二句，名、義、體異者，如妙有是名，畢竟空是義，如來藏為體；又空是名，如來藏為義，中道是體；又如來藏為名，中道為義，妙有為體；又中道是名，妙有為義，空為體。如是等四門，更互不同，三種皆別，故言名、義、體異也。
第三句，名、義同而體異者，如妙有為名，妙色為義，畢竟空為體，是則二同一別，故言名、義同而體異。又空為名，如如為義，妙有為體，此亦二同一別，余兩門亦如是，故言名、義同而體異也。
第四句，名、義異而體同者，如妙有等名，名不同；真善色等義，義有異；而同歸一體，更無二趣，故言名、義異而體同。三門亦如是。
前三句名、義皆不融，初句尋一名，得一義，得一體，當門圓融，不關余事。第二句尋異名，識異義、異體，體、義、名最不融，此易可知。
第三句體既不融，名、義雖同，終成不合，皆是別門明義。不得意者，諍從此起，或小陵大，或大奪小。何者？小乘欲斷生死，聞畢竟不但空，順其情欲，謂是但空，執此起諍。又小乘欲斷生死故非有，破執涅盤病故非無，聞中道非有非無，扶其小情，謂是己典非有非無，故於二門多起諍競。若聞中實理心與小相乖，則不起諍。何者？二乘翫空，而今聞有二乘灰身滅智，今聞心智與彼情乖，故不執作諍也。是以小陵盜大故諍。
大奪小者，大乘學者見共三乘人空門、非空非有門，名同二乘，不見深意，即推屬誑相不真宗。但取妙有亦空亦有兩門，引是圓常之法，輸二不輸二，此諍少可。若知空是不但，非有非無是遮二邊者，則四門俱奪，而小苦諍於二門。又大乘四門名義不融，門門各諍，自相吞噬，況爾小乘野干陵奪師子，寧當不噉爾乎？三句生諍，非今經體也。
第四句、名義異而體同，體有眾義，功用甚多。四門隨緣，種種異稱，以體融故，圓應眾名。法體既同，異名異義而不諍也。其相云何？今當略說。無量義云：無量義者，從一法生。其一法者，所謂實相。實相之相，無相不相，不相無相，名為實相。此從不可破壞真實得名。
又此實相，諸佛得法，故稱妙有。妙有雖不可見，諸佛能見，故稱真善妙色。實相非二邊之有，故名畢竟空。空理湛然，非一非異，故名如如。實相寂滅，故名涅盤。覺了不改，故名虛空。佛性多所含受，故名如來藏。寂照靈知，故名中實理心。不依於有，亦不附無，故名中道。最上無過，故名第一義諦。如是等種種異名，俱名實相，種種所以，俱是實相功能。其體既圓，名義無隔，蓋是經之正體也。
復次，諸法既是實相之異名，而實相當體。又實相亦是諸法之異名，而諸法當體。妙有不可破壞，故名實相。諸佛能見，故名真善妙色。不雜余物，名畢竟空。無二無別，故名如如。覺了不變，故名佛性。含備諸法，故名如來藏。寂滅靈知，故名中實理心。遮離諸邊，故名中道。無上無過，名第一義諦。隨以一法當體，隨用立稱，例此可知。大經云：解脫之法，多諸名字，百句解脫秖一解脫。大論云：若如法觀佛，般若與涅盤，是三則一相，其實無有異。若得此意，知種種名皆名實相，亦名般若，亦名解脫。三法亦是諸法名，諸法亦是三法體云云。
三譬顯者，譬如一人名金師，能鍛金，其體黃，譬初句法也。譬如一人名青，而能作漆，其身白凈；又一人名烏，能研朱，其身則紫。如是等無量百千，名技身異，譬第二句。譬如百人同姓同名，同解一技，而其身各異，譬第三句。譬如一人遭亂家禍，處處換姓，處處變名，如張儀、范蠡之類，涉多官職，身備眾位。若從多技得名，書畫金鐵等師；若從文官，儒林、中散；若從武官，熊渠、次飛。隨處換名譬名異，隨技得稱譬義異，而體是一，更非異人。
經言王家力士，一人當千。此人未必力敵於千，直以種種技藝能勝千故，故稱當千。工遍眾技，無技不通，仕具眾位，無官不歷，是不可壞人、妙技術人、有體氣人、無過患人、遍通達人、能破敵人、上族姓人、富財技人、多知人、中庶、信直人、頂蓋人。譬第四句法也。譬顯泠然，故知前三句屬別意，後一句屬圓意也。
四、約四隨者。
問：實相一法，何故名義紛然？
答：隨彼根機種種差別，赴欲赴宜，赴治赴悟。例如世人學數則舍大，修衍則棄小，習空則惡有，善地則彈中。既不欲聞，聞之不悅，無心信受，不滅煩惱，不發道心，各於己典偏習成性，得作未來聞法根緣。如來于時以佛眼觀其信等諸根，以若干言辭隨應方便而為說法：為有根性說妙有、真善妙色，不違不逆，信、戒、忍、進蕩除空見，即能悟入，契於實相；為空根性說畢竟空、如如、涅盤等，諦聽諦受，以善攻惡，無相最上；為亦空亦有根性說虛空佛性、如來藏、中實理心，欣然起善，離非心凈；為非空非有根性者即說非有非無中道，遮於二邊，不來不去、不斷不常、不一不異等，欲得聽聞，欣如渴飲，信樂修習，眾善發生，執見皆祛，無惡不盡，第一義理豁然明發。隨此四根故，四門異說，說異故名異，功別故義異，悟理不殊，體終是一。故求那跋摩云諸論各異端，修行理無二，偏執有是非，達者無違諍。故四隨殊唱，是一實之異名耳。
第四、明入實相門者，夫實相幽微，其理淵奧，如登絕壑，必假飛梯，欲契真源，要因教行，故以教行為門。下文云：以佛教門，出三界苦。佛子行道已，來世得作佛。門名能通，此之謂也。略為四意：一、略示門相；二、示入門觀；三、示麤妙；四、示開顯。
示門相者，夫佛法不可宣示，赴緣說者必以四句詮理，能通行人，入真實地。大論云：於如是法，說第一義悉檀，所謂一切實、一切不實、一切亦實亦不實、一切非實非不實，如是皆名諸法之實相。實相尚非是一，那得言四？當知四是入實相門耳。
又云：四門入清涼池，是門無礙，非唯利者得入，鈍者亦入；非唯定者，散心專志精進者亦得入。又云：般若有四種相，所謂有相、無相，乃至非有非無相。般若尚非一相，云何四相？當知亦是入般若門也。
又云：般若波羅蜜譬如大火焰，四邊不可取，邪見火燒故。若不觸火，溫身熟食；若觸火者，火則燒身。身既被燒，溫食無用。四門本通般若，除煩惱，辦大事，若取著者，則成邪見，燒於法身。法身既燒，四門通何等？若不觸火，門則能通也。若以佛教為門者，教略為四云云。
若於一教，以四句詮理，即是四門，四四合為十六門。若以行為門者，稟教修觀，因思得入，即以行為門。藉教發真，則以教為門。若初聞教，如快馬見鞭影，即入正路者，不須修觀；若初修觀，如夜見電光，即得見道者，不更須教。并是往昔善根習熟，今於教門得通，名為信行；於觀門得通，名法行。若聞不即悟，應須修觀，於觀悟者，轉成法行。若修觀不悟，更須聽法，聽法得悟，轉名信行。教即為觀門，觀即為教門，聞教而觀，觀教而聞，教觀相資，則通入成門。教觀合論，則有三十二門。此語其大數耳。
細尋於門，實有無量，五百身因、三十二不二門。善財游法界，值無量知識說無量教門、無量觀行。如喜見城千二百門，實相法城豈唯一轍？經云：說種種法門，宣示於佛道。今且約四教，明十六門相。
三藏四門者，初明有門，謂生死法本非世性、微塵、父母所作，乃是無明正因緣法出生諸行。煩惱、業、苦三道悉皆是有。一切有為無常、苦、空、無我，能發得煖、頂、世第一法，發真無漏因，用真修道，此則道諦亦是有。子果既斷，得有余、無余涅盤，故大集云：甚深之理不可說，第一實義無聲字，陳如比丘於諸法，獲得真實之知見。此則因滅會真，真亦是有。此是諸阿毗曇論之所申，見有得道即有門也。
二、空門者，即是彼教析正因緣：無明老死、苦集二諦，三假浮虛，破假實，悉入空平等，發真無漏，因空見真空，即第一義之門也。故須菩提在石室觀生滅無常入空，因空得道，見佛法身。恐此是成實論之所申也。
三、明有空門者，即是彼教明正因緣生滅，亦有亦空。若稟此教，能破偏執有無之見。見因緣有空，發真無漏，因有無，見真有無，即是第一義之門也。此是迦旃延因門入道，故作昆勒論，還申此門也。
四、非有非無門者，即是彼教明正因緣生滅，非有非無之理。若稟此教，能破有無邊邪執見，見因緣非有非無，發真無漏，因非有非無，見真非有非無，即第一義之門也。惡口車匿因此入道，未見論來。有人言：犢子阿毗曇申此意。彼論明我在第五不可說藏中。我非三世，故非有我；非無為，故非無我。此恐未可定用也。
二、明通教四門相者，此是摩訶衍門，通通、通別不可偏取。今約通通論四門者，上三藏四門皆滅色入空，如析實人頭等六分，求人不得，故名為空。通教四門皆即色是空，如觀鏡像，六分即空，不待析盡為空。大論云：佛告比丘，觀空即疊，觀疊即空。此是體門異析門也。
三藏觀生空得道。三藏觀生空得道已，又更觀法空。生法二境不融。今通門生空即法空，法空即生空，無二無別。大品云：色性如我性，我性如色性，此二皆如幻化。
有人言：三藏破計實性，約實法求我不得，但是觀性空。大乘明相，自性是空。不須撿已為空。此乃一往之言。大品云常性空無不性空時，曉了諸法如幻化水月鏡像，豈止相空而已？秖約此幻化，即判四門。
論云：一切實、一切不實、一切亦實亦不實、一切非實非不實。佛於此四句廣說第一義悉檀。一切實為有門者，若業若果善惡等法，乃至涅盤皆幻化，譬鏡中像，雖無實性，而有幻化頭等六分，為有門也。諸法既如幻化，幻化本自無實，無實故空，乃至涅盤亦如幻化，如鏡中像，假有形色，求不可得，是為空門。諸法既如幻，故名為有；幻不可得，故名為空。如鏡中像，見而不可見，不可見而見，是亦空亦有門。幻有尚不可得，況復幻空而當可得？即是兩舍為門，是通教即空之四門也。
若三乘共稟而根性不同，各於四句入第一義，故此四句皆名為門。故青目注論云：諸法實相有三種。今是三乘人同入此門，見第一義者，是即空之一種也。
三、明別教四門者，若用中論偈，亦名為假名也。而辨四門者，即如大論四句，亦是此四句意。所言別者，下異藏通，有七義故別；上異圓教，又歷別入中，故言別。此意正出大經，但多散說。
今約乳等喻，即顯別四門也。文云佛性如乳有酪、石中有金、力士額珠，即是有門。若明石無金性，乳無酪性，眾生佛性猶如虛空、大般涅盤空、迦毗羅城空，即是空門。又云：佛性亦有亦無。云何為有？一切眾生悉皆有故。云何為無？從善方便而得見故。又譬乳中亦有酪性，亦無酪性，即是亦有亦無門也。若明佛性即是中道，雙非兩遣，又譬乳中非有酪性，非無酪性，即是非空非有門。
別教菩薩稟此四門之教，因見佛性，住大涅盤，故此四句即是別教之四門。一往用擬別門經文，或時為圓門，此義在下料簡云云。
圓教四門相者，此門明入佛性第一義。一往與別門名義是同，細尋意趣，別有多途，分別同異，在下委論云云。
二、示入門觀，即為二：先、略示入門處；二、略示入門觀。略示入門處者，能通教門，大為十六，所通之理但是偏、圓兩真：前八門同入偏真，後八門同入圓真。何故偏真理一門八耶？三藏四門紆回隘陋，名為拙度；通教四門是摩訶衍，寬直巧度。門有巧拙之殊，能通為八；真理無二，所通唯一。譬如州城開四面門，四面偏門以譬三藏，四面直門以譬通教。偏直既殊，能通為八；使君是一，所通不二也。別教四門偏而未融，圓四門圓而且融。偏圓既殊，能通為八；圓真不二，所通唯一。譬如帝城，開四面門，四面偏門，以譬別教；四面直門，以譬圓教。偏直既殊，能通為八；帝尊不二，所通唯一云云。
問：小乘一種四門，摩訶衍何故三種四門？
答：小乘淺近，一生斷結，喻如小家；大乘深遠，通處則長，譬如大家，須千門萬戶也，三四何足為多耶？
問：摩訶衍門那得三人見真？
答：此門正意通大，傍通於小。譬如王國有通門、別門。別門通朝士，通門通朝市，不可以民庶登踐，謂為民門。摩訶衍通門亦如是，正通實相，傍通真諦，故三乘灰斷兼由此門，不可以兼通偏真而名小乘門也。
二、略示入門觀者，先明三藏有門觀。彼有門中具於信、法：信行聞說即悟，此心疾利，得道方法難可示人。且約法行觀門，即為十意：一、識所觀境；二、真正發心；三、遵修定慧；四、能破法遍；五、善知通知塞；六、善用道品；七、善用對治；八、善知次位；九、善能安忍；十者、法愛不生。
阿毗曇中具此十意，其文閑散，論師設欲行道，不知依何而修，如惑岐路，莫識所從。今撮其要意，通冠始終，則識有門入道之觀也。
一、明所觀境者，即是識正無明因緣生一切法也。若謂世間苦樂之法，從毗紐天生，或言從世性生、微塵生，皆邪因緣生。若言自然法爾，無誰作者，此無因緣生。無因緣生是破因不破果，邪因緣亦是破正因果，是等悉非正因緣境，所不應觀。數存鄰虛，論破鄰虛，此與邪無相濫，殆非正因緣境。何者？鄰虛有無，未免二見，猶是無明顛倒，倒故是集，集故感麤細等色。無明顛倒既其不實，所感苦果報那得定計有無？故大論云：色若麤若細，總而觀之，無常無我。無我故無主。若麤若細、若因若緣、若苦若集、若依若正，皆無常無主，悉是無明顛倒所作，如阿毗曇門廣說，是名識正因緣所觀之境，不同外道邪無因緣也。
二、發心真正者，既識無明顛倒，流轉行、識乃至老死如旋火輪，欲休息結業，正求涅盤，發二乘心，出離見愛，不要名利，但破諸有，不增長苦集，唯志無余，其心清凈，不雜不偽，此心真正，名正發心，不同外道天魔也。
三、遵修定慧者，行人既誓求出有，依波羅提木叉住修道，但罪障紛馳，心不得安，道何由克？為修四念處，學五停心。破五種障，五停；事觀，即是定；定生念處，即慧。慧定均停，故名安心。又定慧調適，故名停心。
若無定慧，若單定慧，若不均調定慧，皆不名賢人。如世間賢人，智德具足，智則靡所不閑，德則美行無缺，許由、巢父，乃可稱賢。若多智寡德，名狂人；多德寡智，名癡人。狂、癡皆非賢也。賢名賢能，亦名賢善，善故有德，能故有智，智德具足，故稱賢人。行者亦爾，修四念處慧，學五停心定，定慧具足。
云何數息具足定慧？制諸覺散，從一至十，知息及數無常生滅，念念不停。又若觀不凈，當深厭穢惡，能觀、所觀無常生滅，速朽虛誑，誑諸眾生。厭觀起恚，須慈定相應，見他得樂，亦知此定及彼樂相無常生滅。因緣觀時，橫觀四生悉是因緣生法，豎觀三界亦是因緣生法。從緣生者，悉是無常、無我。諸障起者，應須念佛亦如是，是名五停具修定慧。有定故不狂，有慧故不愚，依此安心，為眾行基址，發生煖、頂，入苦忍真明，鄰圣為賢，義在於此。不同外道，不知鉆搖，漿猶難得，況復酪、蘇等也。
四、破法遍成，見有得道，其安心定慧。若五停心後，修共念處時，帶不凈等，遍破諸法，事理悉成。若五停心後，單修性念處時，一向理觀，以無常之慧遍破諸見。破見之觀，如中論下兩品所明也。
佛初轉法輪，不說余法，但明無常，遍破一切外道若有若無乃至非有非無、神及世間常、無常等六十二見，使得清凈。今阿毗曇師受他破，云無常是小乘，常是大乘，常得破無常，無常不得破常。若得前意，此不應然。未得道前，執心所計：常、無常、亦常亦無常、非常非無常等。法塵對意根而生諸見，見從緣生，從緣生者，悉是無常，云何外道有常樂我凈？如是四倒，悉用無常破之。故五百比丘語達兜言：但修無常，可以得道，可以得通。如六群比丘為他說法，純說無常。當知見無深淺，悉為無常所破，不同舊醫，純用乳藥也。
五、知通塞者，前雖遍破諸見之過，未見其德。過即是塞，德即是通。若有見中八十八使，乃至非有非無不可說見中八十八使悉從緣生，名之為塞，塞故須破。復識其通者，所謂有見中道滅，乃至非有非無不可說見中道滅，如是道滅從因緣生，名之為通。通何須破？若不識諸見，謂是事實，余妄語，執見成業，愛潤感果，豈非塞耶？能於諸見一一皆知無常顛倒，不生計著，不執則無業，無業則無果。如是達者，則有道滅，豈不名通？不同外道，如蟲食木，是蟲不知是字非字也。
六、善修道品者，豈唯識此通塞而已？當修道品，進諸法門。謂觀此有見，乃至不可說見皆依於色，污穢不凈，即身念處；若受有受，乃至受不可說受皆依三受，受即是苦，名受念處；觀於諸見所起想行悉是無我，名法念處；觀諸見之心念念無常，名心念處。觀此四觀，名有為法中得正憶念，得是念故，四倒則伏，是名念處。
勤修四觀，名四正勤。定心中修，名四如意。五善根生，故名五根。五根增長，遮諸惡法，故名五力。定慧調停，名七覺分。安隱道中行，名八正道。今非約位道品，但就通修論三十七耳。若一停心門作三十七品，余停心亦如是。阿毗曇道諦中應廣分別云云。
此三十七品是行道法，將至涅盤城有三門，所謂苦下二行，為空解脫門；集、道各四，苦下有二，是無作解脫門；滅下有四，是無相解脫門。若涅盤門開，即得入也。故佛於須跋陀羅經中決定師子吼：唯我法中有八正道，外道法中尚無一道，何況八道耶？
七、善修對治者，若利人即入，若不入者，當修助道，故論云十二禪等悉是助開門法。正慧既弱，遮障得起，修助道為援。論云：貪欲起，教修不凈、背舍等。緣中不自在，當教勝處。緣中不廣，普當教一切處。若少福德，當教無量心。若欲出色，當教四空。如是等，悉是助道。助開門法，不同外道於根本禪起愛見慢也。
八、善識次位者，雖修如此正助等法，不得即言我是圣人，叨濫真似，不識賢圣。今明識真似階差，自知非圣，增上之慢則不得生，不同外道戒取、見取，計生死法以為涅盤也。
九、善修安忍，別相念處力弱，未甚通泰，轉修總相念處，或總一、總二乃至總四，是時應須安忍，使諦觀成就，轉入煖法，似道煙生。大經云：煖雖有漏有為，還能破壞有漏有為。我弟子有，外道則無。又若安忍即成頂法，頂法成名忍到傍邊，如其不忍，則退還此邊。故云頂法退為五逆，煖法退為闡提。是故此中善須安忍內外諸障，不同外道不能安忍細微遮法也。
十、法愛不生者，上來既得四善根生，若起法愛，雖不退為五逆闡提，而不得入見諦。是則三番縮觀，進成上忍世第一法，發苦忍真明，十六剎那得成初果，或成超果，或重用觀斷五下、五上，得成無學。
若利人用觀，節節得入；若鈍用觀，具來至十。阿毗曇中雖復廣解，不出十意。五百阿羅漢作毗婆沙，正申有門得道，云何而言是調心方便？四門調適，俱能得道；若生取著，俱不得道。若但云見有得道，見空不得道，云何異於外人？故大論云：若不得般若方便，則墮有無。今以十法為方便，直入真門，永異外道也，是為有門入真之觀也。余空門、亦空亦有門、非空非有門，入真之觀，始終方便，比於有門，各各不同。然俱會偏真，斷三界惑，更無異也。其三門準有，例應十觀，大同小異，可以意得，今不能煩記云云。
次明通教有門觀者，例為十意，列名云云。體解諸法皆如幻化，三人發心雖同，亦有小異云云。中論師云：此中是大乘聲聞。今言非也。經云：欲得聲聞、緣覺，當學般若。論云：聲聞及緣覺，解脫涅盤道，皆從般若得。經論不云是大人師謬耳。
雖知定慧不可得，而安心二法。以幻化之慧遍破四見、六十二見及一切諸法，知幻化中苦集名為塞，知幻化中道滅名為通。以不可得心修三十七品，以無所治學諸對治，識乾慧地乃至佛地，幻化之慧不為外魔所動，內障所退。諸法不生而般若生，亦不愛著，即得入真。若智若斷無生法忍，比前為巧，準作可知，不復委記。余三門十意大同小異，可以意得，亦不煩記文也。
次明別教有門觀，即為十意云云。一、觀境者，超出凡夫四見四門外，亦非二乘四門法，亦非通教四門法，諸四門法為境，不名實相，非生死涅盤，如來藏者，乃名為妙有，有真實法。如此妙有，為一切法而作依持，從是妙有出生諸法，是為所觀之境也。
二、明發心者，菩薩深觀實相妙有，不為生死所遷，金藏草穢、額珠斗沒、貧窮孤露，甚可愍傷。菩薩為此起大慈悲、四弘誓愿。思益有三十二大悲，華嚴云：不為一人、一國、一界微塵人，乃為法界眾生發菩提心。如是發心有大勢力，如師子吼。既發心已，安心進行，如前所說種種定慧，如是時中宜應修如是定，如是時中宜應修如是慧。定愛慧策，安心修道，依止二法，不余依止，是為安心法也。
還以妙有之慧，遍破生死一切諸見六十二等，功德、黑闇皆悉不受，遍破涅盤沈空取證，猶如大樹不宿怨鳥。於一一法中明識通塞，如雪山中備有毒草，亦有藥王。菩薩須知，如此心起，即是六道苦集，名為塞；如是心起，即是二乘道滅，名為通。又如是心起，是二乘苦集，名為塞；如是心起，是菩薩道滅，名為通。如是心起，名為菩薩苦集；如是心起，名佛道滅。於苦集中能知非道通達佛道，能知佛道起於壅塞，了了無滯，是為識通塞。
善修道品者，夫三十七品是菩薩寶炬陀羅尼，破倒念處，勤行定心，五善根生，能排五惡，定慧調適，安隱道中行。離十相故，名空三昧；亦不見空相，名無相三昧；不作愿求，名無作三昧。是行道法，近涅盤門。
若修諸法對治之門，所謂常無常、非、安非安、為無為、斷不斷、涅盤非涅盤、增上非增上，常樂觀察諸對治門，助開實相也。從初十信、十住、十行、十回向、十地、等覺、妙覺，圣位深淺，悉知無謬，終不謂我叨極上位。內忍善惡兩覺，違從二賊，外忍八風，以忍力故，不為傾動。設證相似之法，法愛不起，不墮菩薩頂。生名法愛，無是愛故，即入菩薩位。破無明穢草，顯出妙有金藏，得見佛性，入於實相，是為有門修入實觀也。
余空門、亦空亦有門、非空非有門，入實之觀，例亦為十。諸門方便雖各不同，俱會圓真，理無差二。三門觀法準有可知，不復委記云云。