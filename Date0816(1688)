禪師名咸杰，號密庵。其先福州世族也，姓鄭氏。母夢廬山皓鬢頭陀入室而生。
生之夕，境內皆聞天樂，不知何祥，其親亦秘之。
師幼穎悟，氣宇深沈，事親以孝聞。親有賢行，勖之遠游，遂得度受具。不結侶，不備衾，寒暑一衲，遍扣諸方，諸方敬之。
晚依應庵，屢遭訶詈，不假一詞，默
師默契其機。一日，應庵晚參垂問：如何是正法眼？
師遽趨對曰：破砂盆。應庵頷之，命入侍，大擁眾心。
及辭歸省親，應庵送以偈曰：
大徹投機句，當陽廓頂門。
相從今四載，徵詰洞無痕。
雖未付鉢袋，氣宇吞乾坤。
卻把正法眼，喚作破砂盆。
此行將省覲，切忌便跺跟。
吾有末後句，待歸要爾遵。
師閩還，應庵乃上堂，舉師分座曰：一棒一條痕，一摑一手血，臨濟老瞎驢，至今猶未瞥。須彌頂上浪拍天，大洋海水無一滴，偉哉本色人！頂門亞三只辨龍蛇，百草頭擒虎兕，一毫力穿大地人鼻孔，坐斷衲僧搖舌。雖然，猶未撥動向上一竅在。且作麼生是向上一竅？問取堂中首座杰。
未幾，開化衢之烏巨，其節概大類應庵，應接渾如妙喜，一時厭飫叢林者，皆起而歸之。秘閣張鎡，矢向宗風，改宅為慧云寺，請師據室。師憐其正信，示以趙州無字，鎡得旨。及師應祥符蔣山，歷華藏雙徑，而鎡皆隨侍。又遷靈隱，床歷無所容，乃舉破庵先分座接納焉。
師嘗被召入禁庭，或留宿內觀堂，天子屢欲加贈，師屢以疾辭。教授嚴康朝曰：窮則獨善其身，達則兼濟天下，理固然也；況良時莫再，圣主難逢，法兄每用藏六之機，不顧從上縣絲之脉，朝不取也。
師曰：汝之所見，本為通論，但弘道設教也以時。當此際，京畿宮觀，金碧交輝，古德高風，杳不聞矣；而躁進孟浪之病，庶幾老成持重者，有以振之。且華亭渡西山隱，獨非兼濟天下乎哉？力請退休平江。
淳熙甲辰春，天童使至。師告眾曰：去年八月間，得旨與安閑，擺脫水云性，縱步到陽山。元宅諸子弟，忻然力追攀，庵居三個月，開懷宇宙寬。忽接四明信，來書意盤桓，天童虛法席，使君語猶端。迢迢遣端使，不問路行難，山僧臨晚景，不敢自相瞞。搥鼓樂與行，四眾亦忻歡，先師未了底，應是起波瀾。敢問大眾：如何是先師未了底？一回飲水一回咽，臨濟德山俱汗顏。
入寺，以應庵遺規結制，陞座曰：數十年前舊公案，今日拈來重剖判，任是鐵眼與銅睛，也須曳入紅爐煅。眾中忽有個不受瞞底出來道：盡大地是個紅爐，也煅某甲不破。只向他道：也知你在鬼窟里作活計。
淳熙丙午，無病示寂。塔於寺東。其嗣法者，破庵先等一十二人，而澄照自鏡，復住天童。
贊曰：應庵廓虎丘之風，時出入其庭者濟濟耳。以其廢鉤繩而取曲直，故竊諱之。及密庵開化，山不束岳，海不束濤，豈非過師之智，自與齊眉共躅者異歟？不然，則臨濟宗風何能西咸四七而東登二三也？
禪師出四明毛氏，名妙堪，號笑翁。十歲授以世典，過目成誦，不悅也，乃從埜庵欽潛心釋訓，竟為大僧。受無用全禪師之囑，住後以持綱不屈，聲達朝廷。朝廷屢以名山居堪，堪去就自若淡如也，一時爭慕之。
堪初參松源於靈隱，不契。偶禪者讀全無用自贊曰：匙挑不上個村夫，文墨胸中一點無，曾把虛空揣出骨，惡聲贏得滿江湖。堪悚然，欲見全，未及發，會全公訪靈隱，堪心幸之。松源引座，全乃曰：適來松源和尚舉竹篦話，令天童納敗缺。諸人要知麼？聽取一頌：黑漆竹篦握起，迅雷不及掩耳，德山臨濟茫然，懵底如何插嘴？
堪於此信入，即隨至天童，告香入室。全公以趙州無字徵堪，堪擬對，全驟擊之，堪大悟，曰：大涂毒鼓，轟天震地，轉腦回頭，橫屍萬里。全公可之。
堪後出世妙勝，遷金文，又廣孝，始終不務姑息，誠感徵應。紹興乙亥，禱雨，有司欲援徽宗事例，以道居僧之左，而尊其符水之術，堪力言不可，遂退歸雪竇，天竟不雨。童叟謠曰：以右為左，天曰不可，四月五月，池潭起火。聞於朝，復舊序，雨乃大通。
衛藩遂以臺山報恩請堪，堪以臺山舊無律宗，乃議十寺為壇，弘施毘尼。於是四眾云合，化行南國，乃至屠父行慈，狗盜弭節。奉詔住虎丘，未幾陞靈隱，衛王特建大慈寺，請堪為開山首祖，既而退隱上柏。臺郡陳使君邀居瑞巖，居無何，又遷江心寺，乃淳熙壬寅年也。
當是時，孝宗留神內典，常制圓覺、楞嚴經注，普賜文臣。又嘗召對諸禪宗，如佛照光者，出入禁廷，以內觀堂為禪師邸，甚盛典也。俄有奏，令僧道買紫衣、師號為大剎住持，堪駭嘆曰：審是，則商賈皆可主法耶？吾道危矣！即詣闕抗疏，切直數千言，議寢。
紹熙癸丑年，佛照再赴壽皇詔，而育王席虛，以堪補之。堪歷主名坊，機不虛發，深憐根有利鈍，而法無小大，嘗以頌示諸學流曰：
車牛腦後痛加鞭，棄卻黃金抱碌磚。
逐惡隨邪至今日，即非心佛錯流傳。
又曰：
覺城東際老婆婆，白發毿毿意氣多。
與佛同生嫌見佛，惡人無柰惡人何。
又曰：
柳毅傳書只自知，得便宜是落便宜。
親生愛子都拋卻，痛惜深憐乞養兒。
猶以柬致石鼓夷曰：先師法道，惟我與公。我既日就衰頹，無足道者；公今應跡靈隱，利生接物，去就當如秋葉春云，任緣聚散。凡與公卿貴人相見，務翻其窠窟，絕其偷心。若稍有院子，一念掛在胸次，模棱茍合，便成流俗阿師，雖為萬指住持，何足貴也？詞甚激切。
慶元庚申春，書遺表上達，并作短語，挽張寺丞主後事，乃趺坐白眾曰：業鏡高懸七十二年，一鎚粉碎，大道坦然。
再與曹通守訣別，斂目而逝，其僧臘六十也。後嗣無文燦，燦付愚叟監。監，閩人，有實德，元世祖詔住支提，賜號通悟明印。明印去妙喜，其世有五。
贊曰：碩果不食，厥功偉也！當南遷後，司衡多建中之余，至今方外以市名職，吾道微矣！公乃毅然撥亂而反之正，功孰大焉？謂之碩果，非耶？殊不知浩然綱領之節，又原於妙喜云。
禪師生於嘉定府朱氏，諱安民，字密印。有異表，聲若洪鐘，心契圓悟之機。圓悟舉民首眾曰：休夸四分罷楞嚴，按下云頭徹底參，莫學亮公親馬祖，還如德嶠訪龍潭。七年往返游昭覺，三載翱翔上碧巖，今日煩充第一座，百花叢里現優曇。
蓋民初開講於成都，雅稱楞嚴獨步。因訪友過昭覺，適圓悟小參，舉趙州拈南陽三喚侍者話，云：如人暗中書字，字雖未成，文彩已彰。且道那里是文彩已彰處？民聞疑之。
次日擬行，躊躇未決，其友謂民曰：君既匡徒領眾，文彩日彰，倘有從上道理消不去處，直與堂頭和尚坐而商略，何不可耶？顧而蘊結胸次，無乃病乎！
民唯唯，遂告香入室。圓悟徐舉楞嚴，徵其心之所在，民多呈義解，悟笑曰：座主他日入地獄，莫怨老僧不道。
民愕然折節，胡跪求說前旨，悟又笑曰：文彩已彰。
民俯首出而嘆曰：禪門委有長處，葉公之龍不足貴也！即散講依棲焉。
一日，白圓悟曰：和尚休舉話，待某說看。尋常拈椎豎拂，豈不是經中道一切世界諸所有相，皆即菩提妙明真心？下喝敲床時，豈不是反聞聞自性，性成無上道？
悟唾之曰：你元來在者里作活計！
民於此信入，復請曰：古帆未掛時如何？
悟曰：庭前柏樹子。
民積滯頓豁，踴躍趨出曰：古人道：一滴投於巨壑。殊不知巨壑投於一滴矣。於是民之美譽溢叢林。
佛監聞而笑曰：何日吹到蔣山門下，別有商量在。
民後謁監，監問曰：佛果有不曾亂為人說底句，曾向你說麼？
對曰：合取狗口。
監變色，震聲曰：不是者個道理！
曰：無人奪你鹽茶袋，叫作甚麼？
監曰：佛果若不為你說，我為你說。
曰：和尚疑時，退院別參去。監呵呵大笑，以殊禮延之。
民遂開法保寧，而建康緇素強民至華藏，陞座，以篆鑰委之，座下各趨而去。民知中計，嘆曰：三十年弄馬騎，今日卻被驢子撲！
是時，海內宗風大盛，叢林最小者，千指聚集，民獨嚴持風裁，榻無雜賓，春爨之役，常躬為之。至法鼓鳴時，龍蛇競勢，民不禁也。
示眾曰：眾賣花兮獨賣松，青青顏色不如紅，筭來終不與時合，歸去來兮翠藹中。可笑古人恁麼道，大似逃峰赴壑，避溺投火，爭如隨分到尺八五分钁頭邊討一個半個。雖然如是，山僧半個也不要。何故？富嫌千口少，貧恨一身多。
又從華藏退居故里之中峰，乃以圓悟白拂付之寶印。會圓悟歸蜀，民遣印省之。悟問曰：從上諸圣以何接人？印豎拳。
悟曰：此是老僧用底，作麼生是從上諸圣用底？
印以拳揮之，悟亦舉拳，相交大笑。一眾改觀，而民公之望益重。民竟無疾終於本山。闍維，心、舌不壞，舍利無數，細民穴地尺許皆得之，尤光明瑩潔焉。
寶印禪師者，嘉州人，號別峰。初業儒，棄儒剃染，業華嚴，又棄華嚴，從華藏民禪師悟明心要。其祖圓悟每譽之，謂：印有超師之略。印之名遂著。
乃通謁於妙喜，自稱西川法侄，時徑山多士竊笑之。妙喜問曰：未出劍門關，與你三十棒了也。
印遂展拜曰：不合起動和尚。
妙喜忻然，顧左右曰：你們騎馬趁不及。
是日萬指叢林為之震動。於是西還開法，而兩川素稱義虎之雄者，皆從印游。印仍慰其開講，曰：宗教無二致，而公自岐耳。公以無欺心而演教，教中之宗也；我以無欺心而弘宗，宗中之教也。我佛初轉四諦於鹿苑，而憍陳如乃無欺之首也；後拈枝花於靈峰，而迦葉乃無欺之終也。故其間談經三百余會，皆以無欺法而利無欺眾。公但自反，能無欺乎？既無欺矣，以無欺舌而流無欺教，則教與宗，是一是二乎？惟諸公勉之。
印又出峽，住持保寧。次遷金山，自金山移雪竇，自雪竇補雙徑，其眾盛矣。
嘗示眾曰：世尊初成正覺，於鹿野苑中轉四諦法輪，憍陳如比丘最初悟道。真凈拈云：今日新豐洞，秪轉個拄杖子。遂拈拄杖卓左邊，云：還有最初悟道者麼？若無，丈夫自有沖天志，莫向如來行處行。遂喝一喝，下座。若是印上座不然，今日向鳳凰山里，初無工夫，轉四諦法輪亦無氣。方轉拄杖子，秪教諸人行須緩步，語要低聲。何故？欲得不招無間業，莫謗如來正法輪。
又曰：三世諸佛以一句演百千萬億句，收百千萬億句只在一句；祖師門下，半句也無。祗恁麼，合吃多少痛棒？諸仁者！且諸佛是？祖師是？若道祖是佛不是，佛是祖不是，取舍未忘；若道祖佛一時是，佛祖一時不是，顢頇不少。且截斷葛藤一句作麼生道？大蟲裹紙帽，好笑又驚人。
又曰：將心除妄妄難除，即妄明心道轉紆。桶底趯穿無忌諱，等閑一步一芙蕖。
印年邁，日常宴坐匡床，頹然一老比丘。士夫訪拜床下，愛慕倍於父母。孝宗皇帝知而召之，印以足疾，辭不奉詔。帝賜肩輿，於東華門內迎入選德殿。初，禮臣議朝儀，及見，印直登榻跏趺，群臣皆失色。帝喜其真率，乃問圓覺之旨，印隨機酬對，帝默有契，輒注圓覺經，命印撰經首之序。自是東華門置禪師輿，以備顧問。十五年冬，力請庵居。
紹熙改元，過訪智策禪師，兼與言別。策問行日，印曰：水到渠成。歸，索紙書十二月初七夜雞鳴時，如期而化。奉蛻質返寺之法堂，留七日，顏色明潤，發長頂溫。又七日，擇退居之西岡而閟焉。謚慈辨禪師，塔曰智光。
贊曰：民禪師，義壇之翅虎也，一入昭覺之門，翻然易轍，與夫抱英敏之姿，負昂藏之表，甘若捉月之猿，趨陽之鹿者，豈非日劫相倍乎哉？師以己愈之方，施之別峰印，自然水乳合而針芥投，為萬古我慢之正監。是則西山亮何足為多耶？
淵禪師者，失其里氏。木訥寡文，為人無競。嘗點胸自警曰：參方須具擇法眼，不然，踏碎鐵鞋何益哉？是時吳楚法席，以物色相勝，獨大溈月庵果公峭甚。室中惟置一方木榻，兀坐如鐵橛，霜雪不釋。每誡知事，不可以軟語誘人，學流見輒引去，惟淵堅依決擇。每受訶責，株立弗避，月庵每切齒熟視而休。
有檀家入山求法，月庵因起謂眾曰：奚仲造車一百幅，拈卻兩頭除卻軸。驀打圓相曰：切莫錯認定盤星。淵於此盡脫廉纖。
後出世潭州道林，法嗣月庵。月庵嗣開福寧，寧入五祖演禪師之爐鞴，故淵為演克肖之孫也。同出月庵之門有八人，各化一方，獨淵瞿然，以卑自牧，群賢競起成褫之，故道林聲價甚邁。窮谷璉嘗曰：道林頷下有逆鱗，不可攖他。
有僧挺身曰：便攖時如何？
璉曰：橫屍萬里。
僧傳語道林，淵曰：窮谷瞎禿，錯下名言。
僧請別置一答，淵曰：只恐不是玉，是玉也大奇。于是禪流往來，馨炙其語。
僧問曰：雪峰一問，德山低頭便歸方丈，意旨如何？
淵曰：奔雷迸火。
曰：巖頭道其未會末後句，又作麼生？
淵曰：相隨來也。
曰：未審那里是巖頭密啟其意處？
淵曰：萬年松在祝融峰。
曰：三年後果遷化，還端的也無？
淵曰：摩尼達唎吽癹吒。
淵令不易出，出則風行草偃，而便懶之獘，靡然易向。然復不馳刺檀家，日以鋤钁為佛事。普請歸，忽拈拄杖告眾曰：離卻色聲言語，道將一句來。眾無對。
淵曰：動靜色聲外，時人不肯對。世間出世間，畢竟是誰會？言訖，倚杖當軒，莊立而逝。
贊曰：余讀東山演祖語錄，則青山白云開遮自在。嗣後尊宿肖之者幾幾，豈碧潭明月，撈摝方知乎？今揀道林數語，頗類之，不可不傳之也。然月庵恣於孤硬，而道林繼之，青陽解凍矣。萬類不獲榮，愿者未之有也。
法順禪師者，綿州文氏子也。棄家行腳，觀寶輪藏迅轉，頓徹教外別傳之旨，得受記於龍門佛眼。同出佛眼門者，有高庵悟、竹庵珪、雪堂行輩。
順住白楊時，其同門俱播令名矣，獨白楊敗屋數楹，東傾西壓，以木丫支拄焉。順日攜盋袋，走撫之鄉城，至晚，或負斗粟而還，及門，數十人樂與之俱。每夜參，必端據木床，徒屬或栗足側耳而聽曲折。
順曰：好事堆堆疊疊來，不須造作與安排。落林黃葉水推去，橫谷白云風卷回。寒雁一聲情念斷，霜鍾才動我山摧。白楊更有過人處，盡夜寒爐撥死灰。忽有個衲僧出來道：長老少賣弄，得恁麼窮乞相。山僧只向它道：卻被你道著。
又曰：雞啼曉月，狗吠枯樁，只可默會，難入思量。看不見處，動地放光；說不到處，天地玄黃。撫州尺六狀紙，原來出在清江。大眾！分明話出人難見，昨夜三更月到窗。又曰：風吹茅茨屋脊漏，雨打闍黎眼睛濕。恁麼分明卻不知，卻來者里低頭立。
順住白楊既久，激勵學者，妙有方略。雖枯淡不堪，有青原紹燈輩，始終侍從，後俱出世，大顯其聲。
順老疾。一日，諸山趨詢，順起，示眾曰：久病未嘗離木枕，人來多是問如何，山僧據問隨緣對，窗外黃鸝口更多。只如七尺之軀，甚處受病？眾中具眼者，試為山僧指出病原看。眾爭下語。
順乃拊掌一下，作嘔吐聲，曰：好個木枕子。便趨寂。依法闍維，收五色舍利并諸不壞者，曰目睛、齒舌、數珠，瘞於寺西。
初，順在龍門時，云居虛席，聞高庵悟表里端勁，趨龍門聘之。悟固辭，佛眼勉其出住，悟仍不就。順告悟曰：先知覺後知，先覺覺後覺，蓋素分也。況云居為江右名剎之首，安眾甚便，沾沾小節，奚足喜焉？君應之，順雖不敏，愿請為輔。悟乃欣起。
於是順自為藏主，邀賢真牧任維那，通烏頭典知客，應庵華蒞副寺，德用為監寺，自圓為首座，故佛眼之風大振焉。
贊曰：余初閱師行實，疑其為踽涼之士；逮味師語句，乃政黃牛、端獅子之上也。高庵最勁挺，不近人情，師降尊招賢，闡揚一代時教，其跡豈可測哉？然其示枯淡於一時，流膏腴於百代，於戲尚矣！
涂毒禪師，名智策，祖籍天臺陳氏。幼入塾，強記。父攜游桐柏宮，策見古石相，問曰：此為誰？
其父曰：周之義士，伯夷、叔齊也。
策低首良久，曰：審如是，則人世富貴不足取矣。父奇之。
又過護國寺，徧觀僧寮佛舍，恍憶前因，堅求脫白，父亦不阻其志，遂為大僧。首謁國清光，光指見萬壽圓。圓曰：甚處來？
策對曰：天臺。
曰：見智者大師麼？
策曰：即今亦不少。
曰：因甚在你腳跟下？
策曰：當面蹉過。
圓曰：上人不耘而秀，不扶而直，欵之不可。
聞云巖游老人退居武寧，策趨求依，道經云居，阻雪月余，偶聞板聲，大悟。不俟霽，達武寧，適游庭坐，乃指策曰：何處見神見鬼來？
策曰：打破虛空，全無把柄。
游搖手曰：未在。
策曰：東家暗坐，西家廝罵。
游大喜曰：他日起家，一麟足矣！
於是親侍久之，辭應雙徑。游謂策曰：闡揚一代時教，必須福與慧齊，汝福不逮慧，吾為汝憂。
策對曰：惟愁己眼不明，己眼若明，即獨對圣僧吃飯，何歉焉？游以為賢。既而果策一人大唱黃龍之道。
蓋游初為儒生，不屑貢籍，棄名，出成都，道遇黃山谷。山谷見游風骨不凡，乃同舟下江陵，竟染衣匡廬，而投機於湛堂準。準之師真凈文，文師黃龍南，是南為游之四世祖也。
游年九十三，退休武寧，扁曰典牛。典牛之戶，無冗履閑。和牧牛頌，寄張無盡居士。其頌曰：
兩角指天，四蹄踏地，
拽斷鼻繩，牧甚屎屁。
無盡發笑曰：狂翁故態也。
策主叢席，其拈提大類湛堂；操重堅勁，又似黃龍，故黃龍三關之旨，至策為之一新。嘗舉：教中道：若以色見我，以音聲求我，是人行邪道，不能見如來。雖然恁麼，正是捕得老鼠，打破油甕。懷禪師道：汝眼在甚麼處？雖則識破釋迦老子，爭柰拈舐指。徑山則不然，色見聲求也不妨，百花影繡鴛鴦，自從識得金鍼後，一任風吹滿袖香。又曰：一見便見，猶隔鐵圍，玄沙老漢，腦後痛錐。名高豈在鐫頑石？路上行人口似碑。
慶元庚申秋，上堂，撫法座曰：此床子我不復臨矣，汝等當以文祭我。
明日，沐浴更衣端坐，命供頭設祭，弟子如命鞠躬拜跪，宣其文。策傾聽，至尚饗，為之一笑，遂引聲曰：四大既分飛，烟云任意歸，秋天霜夜月，萬里轉光輝。竟化。
贊曰：眇視報緣，獨尊道眼，盛衰之跡，何足浼焉？此蓋中峰贊公生平之略也。或怪公大泄典牛之氣，門士如云，全不肯諾，豈王刀有異耶？抑精金躍冶乎？雖然，不肯諾中即肯諾矣。末法覓人肯諾，起自雌黃，哀哉！