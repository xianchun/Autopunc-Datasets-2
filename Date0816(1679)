夫凈土法門者，乃末世機緣出生死之要路，橫截五道之舟航。一生彼處，永無退轉，以諸天身飛行自在，衣食自然，得預清凈海眾，常得見佛聞法，速入圣位。無虎狼、師子、蚊虻、蚤蝨有情之惱，無寒熱風雨無情之所煎熬，蓮華化生，壽命無量。既無生老病死等苦，但受諸樂，故名極樂世界。故我釋迦如來欲令此土在迷眾生出離眾苦，開折伏之門，彌陀慈父示攝受之路，所以苦口叮嚀，殷勤告誡，偏贊凈土，普勸往生，良由於此。
是故西天此土圣賢道俗，回向發愿臨終見佛得往生者，具載典記，不可勝數。但下劣凡夫貪著麤弊色聲，甘心流浪生死，不求出離。譬如入城勾當，若不預辦安歇之處，至乎日暮，無所棲泊，深可痛傷悲悼也。
然而諸上善人厭苦求樂，發心念佛者多，知於境觀者少，因引筆略書大概，庶使信樂之人因此以得入道之門，不致徒勞苦行也是大勢至。首相者，觀音頂上有一肉髻，如未開蓮，瑩凈紅鮮。大勢至於肉髻上有一寶瓶，盛諸光明。若念此菩薩名時，須觀此相。若念清凈海眾時，須想三乘諸天圍繞一佛二菩薩也。
所論境觀之相，悉例上可知。若不精揀，何稱圓修？是故不能已也。信筆述此，老眼昏華，不及檢文，多有疏脫，觀者恕之。至大三年冬至前三日。