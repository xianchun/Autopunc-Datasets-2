舉：僧問智門和尚：如何是佛？云：踏破草鞋赤腳走。僧云：如何是佛向上事？云：柱杖頭上挑日月。
師云：千兵易得，一將難求。
舉：師祖問南泉：摩尼珠，人不識，如來藏親收得。如何是如來藏？云：王老師與爾往來者是藏。
師云：草漢。
祖云：不往不來者？云：亦是藏。
師云：雪上加霜。
祖云：如何是珠？
師云：嶮。百尺竿頭作伎倆，不是好手。者著得個眼，賓主互換，便能深入虎穴；或不漝麼，縱饒師祖悟去，也是龍頭蛇尾漢。
舉：馬大師令智藏馳書上徑山，山接書開，見一圓相，於中下一點。國師聞舉，云：欽師猶被馬師惑。
師云：徑山被惑且置，若將呈似國師，別作個什麼伎倆，免被惑去？有老宿云：當時坐卻便休。亦有道：但與劃破。若與麼，只是不識羞。敢謂天下老師各具金剛眼睛，廣作神通變化，還免得麼？雪竇見處，也要諸人共知，只者馬師當時畫出，早自惑了也。
舉：趙州訪茱萸，才上法堂，茱萸云：看箭！州亦云：看箭！茱萸云：過。州云：中。
師云：二俱作家，蓋是茱萸、趙州；二俱不作家，箭鋒不相拄。直饒齊發齊中，也只是個射垛漢。
舉：巴陵示眾：祖師道：不是風動，不是旛動。既不是旛風，向什麼處著？有人與祖師作主，出來與巴陵相見。
師云：雪竇道：風動旛動，既是風旛，向甚處著？有人與巴陵作主，亦出來與雪竇相見。
舉：僧問云門：一言道盡時如何？門云：裂破。
師乃彈指三下。
舉：僧問睦州：一言道盡時如何？州云：老僧在爾缽囊。
師呵呵大笑。
舉：本生和尚以柱杖示眾云：我若拈起，爾便向未拈起時作道理；我若不拈起，爾便向拈起時作主宰。且道老僧為人在甚處？時有僧出云：不敢妄生節目。本生云：也知闍黎不分外。僧云：低低處平之有余，高高處觀之不足。本生云：節目上更生節目。僧無語。本生云：掩鼻偷香，空招罪犯。
師云：者僧也善能切磋，爭奈弓折箭盡！然雖如此，且本生是作家宗師，拈起也，天回地轉，應須拱手歸降；放下也，草偃風行，必合全身遠害。還見本生為人處也無？師復拈起柱杖云：太平本是將軍致，卻許將軍見太平。
舉：僧問雪峰：聲聞人見性，如夜見月；菩薩人見性，如晝見日。未審和尚見性如何？峰打三下。其僧復問巖頭，巖頭打三掌。
師云：應病設藥，且與三下；若據令而行，合打多少？
舉：太原孚上座參雪峰，至法堂上，顧視雪峰，便下看知事。
師云：一千五百人作家宗師被孚老一覷，便高豎降旗。
孚至來日入方丈，云：昨日觸忤和尚。峰云：知是般事便休。
師云：果然。
僧問云門：作麼生是觸忤處？門便打。
師云：打得百千萬個，有什麼用處？直須盡大地人吃棒，方可扶豎雪峰。且道太原孚具什麼眼？
舉：鼓山示眾云：若論此事，如一口劍。時有僧問：承和尚有言：若論此事，如一口劍。和尚是死屍，學人是死屍，如何是劍？山云：拖出者死屍。僧應諾，歸衣鉢下，打揲便行。山至晚，問首座：問話僧在否？座云：當時便去也。山云：好與二十棒。
師云：諸方老宿總道鼓山失卻一只眼，殊不知重賞之下，必有勇夫。然雖如此，若仔細點檢來，未免一時埋卻。
舉：僧問智門和尚：如何是般若體？云：蚌含明月。僧云：如何是般若用？云：兔子懷胎。
師云：非唯把定世界，亦乃安貼邦家。若善能參詳，便請丹霄獨步。
舉：烏臼有玄、紹二上座到，臼云：二禪伯近離甚處？云：江西。臼便打。僧云：久聞和尚有此機要。臼云：爾既不會，第二個近前來。僧擬議，臼亦打云：同坑無異土，參堂去！
師云：宗師眼目須至恁麼，如金翅擘海，直取龍吞。有般漢眼目未辯東西，柱杖不知顛倒，只管說照用同時，人境俱奪。
舉：茱萸把一橛竹上堂，云：還有虛空釘得橛麼？時有靈虛上座出云：虛空是橛。茱萸便打。虛云：莫錯打某甲！茱萸休去。
師云：若要此話大行，直須打了趁出。
舉：夾山與定山同行言話次，定山云：生死中無佛，則無生死。夾山云：生死中有佛，則不迷生死。互相不肯，同上大梅，相見了，具說前事，夾山問：未審那個親？那個疏？梅云：一親一疏。山又問：那個親？梅云：且去，明日來。夾山至來日又問：未審那個親？梅云：親者不問，問者不親。夾山住後云：我當時在大梅失卻一只眼。
師云：夾山畢竟不知換得一只眼。大梅老漢當時聞舉，若以棒一時打出，豈止劃斷兩人葛藤，亦乃為天下宗匠。
舉：僧問保福：雪峰平生有何言句，得似羚羊掛角時？福云：我不可，作雪峰弟子不得。
師云：一千五百個布衲，保福較些些子。
舉：僧問長慶：羚羊未掛角時如何？慶云：草漢。云：掛角後如何？慶云：亂叫喚。云：畢竟如何？慶云：驢事未了，馬事到來。
師云：寧可碎身若微塵，終不瞎個眾生眼。長慶較些些子。復云：一般漢設使羚羊未掛角，也是萬里望鄉關。
舉：僧問巴陵：祖意教意，同？別？陵云：雞寒上樹，鴨寒下水。僧問睦州：祖意教意，同？別？州云：青山自青山，白云自白云。
師云：問既一般，答亦相似。其中有利他自利，瞞人自瞞。若檢點分明，管取解空第一。
舉：雪峰問僧：近離甚處？云：覆船。峰云：生死海未渡，為什麼覆船？
師代云：久響雪峰，待者老漢擬議，拂袖便行。
其僧當時無語，歸，舉似覆船，船云：何不道渠無生死？僧再至雪峰舉此語，峰云：此不是爾語。云：是覆船恁麼道。峰云：我有二十棒寄與覆船，二十棒老僧自吃，不干闍黎事。
師云：能區能別，能殺能活，若也辯得，天下橫行。
舉：大梅聞鼯鼠、鳥聲，謂眾云：即此物，非他物，汝善護持，吾當逝矣。
師云：者漢生前莽鹵，死後顢頇。即此物，非他物，是何物？還有分付處也無？有般漢不解截斷大梅腳跟，只管道貪程太速。
舉：雪峰示眾云：望州亭與爾相見了也，烏石嶺與爾相見了也，僧堂前與爾相見了也。保福問鵝湖：僧堂前且置，望州亭、烏石嶺什麼處相見？鵝湖驟步歸方丈，保福便入僧堂。
師云：二老宿是即是，只知雪峰放行，不見雪峰把定。忽有個衲僧出問：未審雪竇作麼生？豈不是別機宜，識休咎底漢？還有望州亭、烏石嶺相見的衲僧麼？良久，云：擔版禪和，如麻似粟。
舉：趙州問大慈：般若以何為體？慈云：般若以何為體？州呵呵大笑。至來日，州掃地次，大慈卻問：般若以何為體？州放下掃箒，呵呵大笑。
師云：前來也笑，後來也笑，笑中有刀。大慈還識麼？直饒識得，也未免喪身失命。
舉：德山一日飯遲，自掌鉢至法堂上，雪峰見云：者老漢！鐘未鳴，鼓未響，托鉢向什麼處去？德山便回。峰舉似巖頭，頭云：大小德山不會末後句。山聞舉，令侍者喚巖頭至方丈，問：爾不肯老僧那？巖頭密啟其意。山至來日上堂，與尋常不同。巖頭到僧堂前，撫掌大笑云：且喜得老漢會末後句，他後天下人不奈何。雖然如此，只得三年。明招代德山云：咄！咄！沒處去！沒處去！
師云：曾聞說個獨眼龍，元來只有一只眼。殊不知德山是個無齒大蟲，若不是巖頭識破，爭得明日與昨日不同？諸人要會末後句麼？只許老胡知，不許老胡會。
舉：雪峰一日見獼猴，乃云：者獼猴各各背一面古鏡。三圣便問：歷劫無名，何以彰為古鏡？峰云：瑕生也。圣云：一千五百人善知識，話頭也不識。峰云：老僧住持事繁。
師云：好與二十棒。者棒放過也好，免見將錯就錯。
舉：僧問國師：如何是本身盧舍那？云：與老僧過凈瓶來。僧將到凈瓶，云：卻安舊處著。僧復問：如何是本身盧舍那？云：古佛過去久矣。云門大師道：無朕跡。
師云：直得一手指天，一手指地，爭得無？還會麼？云在嶺頭閑不徹，水流澗下太忙生。
舉：洛浦久為臨濟侍者，到夾山，問：自遠趨風，乞師一接。山云：目前無闍黎，此間無老僧。浦便喝。山云：住！住！闍黎莫草草怱怱，云月是同，溪山各異。截斷天下人舌頭即不無，爭教無舌人解語？浦無對，山便打。
師云：者漢可悲可痛，鈍置他臨濟。他既云月是同，我亦溪山各異，說什麼無舌人不解語，坐具劈口便摵。夾山若是個知方漢，必然明牕下安排。
舉：三圣問雪峰：透網金鱗以何為食？峰云：待汝出網來，向汝道。圣云：一千五百人善知識，話頭也不識。峰云：老僧住持事繁。
師云：可惜放過！好與二十棒，者棒一棒也饒不得，直是罕遇作家。
舉：玄沙問鏡清：我不見一法為大過患，爾道不見什麼法？清指露柱云：莫是不見者個法麼？沙云：浙中清水白米從爾吃，佛法則未在。
師云：大小鏡清被玄沙熱瞞，我當時若見，但只向道：靈山授記也未到如此。
舉：先報慈問僧：近離甚處？答云：臥龍。慈云：在彼多少時？云：經冬過夏。慈云：龍門無宿客，為什麼在彼許多時？云：獅子窟中無異獸。慈云：爾試作獅子吼看。云：若作獅子吼，即無和尚。慈云：念汝新到，且放三十棒。
師云：奇怪諸禪德！若平展，則兩不相傷；據令則彼此俱嶮。還點檢得麼？
舉：船子云：千尺絲綸直下垂，一波才動萬波隨。夜靜水寒魚不食，滿船空載月明歸。
師云：者漢勞而無功。忽若云門道：一句合頭語，萬劫系驢橛。又作麼生免此過？良久，云：莫謂水寒魚不食，如今釣得滿船歸。
舉：祖師道：六塵不惡，還同正覺。柱杖子是塵，有甚麼過？過既無，應合辯主。所以道：糞掃堆上現丈六金身，且拈在一邊；赤肉團上壁立千仞，又放過一著。直饒八面四方，正好連架打。
舉：古云：眼著沙不得，耳著水不得。忽若有個漢信得及，把得住，不受人瞞，祖佛言教是什麼熱椀鳴聲，便請高掛鉢囊，拗折柱杖，管取一員無事道人。
又云：眼著得須彌山，耳著得大海水。一般漢受人商量，祖佛言教如龍得水，似虎靠山，卻須挑起鉢囊，橫擔柱杖，亦是一員無事道人。
復云：恁麼也不得，不恁麼也不得，然後沒交涉。三員無事道人中，要選一人為師。
舉：裴相公捧一尊佛像於黃檗前跪云：請師安名。檗云：裴休！
師代相公當時便喝。
舉：投子示眾云：汝等諸人盡道我實頭，若出門三步，有人問你作麼生是投子實頭處，作麼道？
師代云：疑殺天下人。
舉：有老宿見官人手中執笏，乃問：在官人手中為笏，在天子手中為珪，在老僧手中喚作什麼？
師代云：弄巧成拙。
舉：問投子：定慧等學，明見佛性，此理如何？投子云：打水用桶，舀粥用杓。
師代云：爭得不問？
舉：玄沙與地藏在方丈說話，夜深，沙云：侍者關隔子門，汝作麼生出得？地藏云：喚什麼作門？
別云：珍重便行。
舉：崇壽問僧：泉眼不通被沙礙，道眼不通被甚麼礙？僧云：眼礙。
師別云：強將下無弱兵。
舉：有西天聲鳴三藏到王大王處，王令玄沙驗過，玄沙以銅火筯擊鐵火爐，問三藏云：是什麼聲？云：銅鐵聲。沙云：大王莫受外國人瞞。
師別云：大王宜加信敬。又別三藏云：莫瞞外國人。
舉：有僧問法燈：百骸俱潰散，一物鎮長靈。未審百骸、一物相去多少？燈云：百骸一物，一物百骸。
師別云：吾不如汝。
舉：麻谷持錫到國師處，振錫而立，國師云：汝既如是，何用見吾？谷又振錫一下。
別云：洎不到此。
舉：玄沙問南際云：此事惟我能知，長老作麼生會？際云：須知有不求知者。
師別云：雪峰門下幾個如斯？
舉：清峰辭，雪峰問：甚處去？清峰云：識得者漢即知去處。雪云：你是了事人，亂走作什麼？
別云：西天斬頭截臂。
清峰當時云：和尚莫涂污人好。雪云：我即涂污你，你道古人吹布毛作麼生？清峰云：殘羹餿飯已有人吃了也。雪峰休去。
師出雪峰語云：一死更不再活。
有龍彪兮時之相宜，有藝行兮人之所歸。東西武步兮復誰是我？上下觀方兮存機未機。全禪！全禪！知不知，大施門開兮塵區可依。
春色依依襲爾原草，春風浩浩拂我牕牖。念此分飛贈無瓊玖，片片亂飄巖上梅，條條縱舞溪邊柳。澄禪！澄禪！聽斯言，古也今也行路難。知之者，石火星流未急；不知者，龍驥步驟曾寬。看看！孰云平地起波瀾？
寶非寶，日杲杲，上上機，無處討。赤水求來何太狂！荊山覓得苦相惱。
不惱不狂排夜光，險惡道中為津梁。
道之冥機，一何相守，汝競光陰，我親蒲柳。毋厚辨之奪席，毋薄愚之誦箒。
深思彼伐木丁丁之聲，照古照今兮宜善求友。
春雨蒙蒙，春風閼閼，動兮靜兮，匪待時出。云霞閑澹作性，金鐵冷落為骨。
知我者，謂我高蹈世表；不知我者，謂我下視塵窟。道恣隨方，情融羈鎖，紫栗一尋，青山萬朵。行行思古人之言，無可不可，南北東西但唯我。
黃金為骨松為恣，道高曾鄙天人師。有言遺我千古奇，無人知，石虎吞卻木羊兒。
春風何蕭蕭？和雨復兼雪，折華功未深，偃草勢曾烈。
毘城癡愛老，怯寒對清拙，襄巖影響士，難御同孤劣。
鰲峰人不來，柴門亦休閉，松頭栗鼠下，時把藤床囓。
庭際霜禽歸，屢啄苔錢闕，一旦春風息，暖日生林樾。
幽徑磐石上，拄筇行且歇，無弦兮莫彈，有語兮存舌。
冷落流水聲，古之若為說？凋殘早梅樹，今之若為別？
俯仰身力輕，翻憶春風切，為吾吹卻塵，欲革分岐轍；
為吾吹卻云，欲問遼空月。不知天地間，堪為誰交結？
擇木有靈禽，寒空寄羽翼，不止蓬萊山，冥冥去何極！
石徑通巖竇，引步藏欹側，蓬萊人不來，掃盡蒼苔色。
飛瀑千萬層，五月狀冰雪，將期云霧開，永夜對孤月。
霜華一鑷中，玉童摘未摘，斯言如不聞，千古動愁色。
因憶商山吟，在烏不在白。
客從遠方來，遺我徑寸璧，中有四個字，字字無人識。
清涵鯨海寬，冷射蟾輪窄，今朝呈似看，請道末後句。
覿面相見，不在多端，龍蛇易辯，衲子難瞞。
金槌影動，寶劍光寒，直下來也，急著眼看。
對揚殊特本同參，誰自遼空強指南？
今舌不存師弟子，一輪秋月印寒潭。
麟龍不為瑞，草木生光輝，三尺一丈六，且同攜手歸。
慚爾懲世師，巍巍何巍巍？
印空印水印泥，炳然字義還迷，黃頭大士不識，敢問誰得親提？
印泥印空印水，帀地寒濤競起，其中無限鱗龍，幾處爭求出觜？
印水印泥印空，衲子不辯西東，撥開向上一竅，千圣齊立下風。
劫火曾洞然，木人淚先落，可憐傅大士，處處失樓閣。
德云閑古錐，幾下妙峰頂，喚他癡圣人，擔雪共填井。
祖佛未生前，已振涂毒鼓，如今誰樂聞？請試分回互。
宛轉復宛轉，真金休百鏈，喪卻毘耶離，無人解看箭。
潦倒云門泛鐵船，江南江北競頭看，可憐無限垂鉤者，隨例茫茫失釣竿。
一葉飄空便見秋，法身須透鬧啾啾，明年更有新條在，惱亂春風卒未休。
六合茫茫竟不知，靈山經夏是便宜，虛堂夜靜無余事，留得禪僧立片時。
把斷重津過者難，擎杈須信髑髏乾，藿山到後知端的，同死同生未足觀。
本無迷悟數如麻，獨許靈云是作家，借問徧參諸祖客，不知何處見桃華？
玉轉珠回祖佛言，精通猶是污心田，老盧只解長舂米，何得黃梅萬古傳？
霏霏梅雨灑危層，五月山房冷似冰，莫謂乾坤乖大信，未明心地是炎蒸。
雨過云凝曉半開，數峰如畫碧崔嵬，空生不解巖中坐，惹得天華動地來。
圖畫當年愛洞庭，波心七十二峰青；如今高臥思前事，添得盧公倚石屏。
太白峰前舊隱基，杉松寒翠滴無時，經年拋卻又歸去，再聽巖猿只自知。
春風吹斷海山云，別夜寥寥絕四鄰，月在石橋更無月，不知誰是月邊人。
本是釣魚船上客，偶除須發著袈裟，祖佛位中留不得，夜來依舊宿蘆華。
涼飆新葉墜巖陰，禪起高秋別翠岑，孤月冷光清有興，斷云閑影合無心。
瓶分吳浪情何極，鉢化膺門道更深，好是卻回舊屋日，倚欄同看橘鋪金。
千尺巖泉噴冷聲，草堂云淡竹風清，蒲團時倚無他事，永日寥寥謝太平。
蘿龕蘚室狎猿猱，忽捧綸言掛紫袍，恩大不知何以報，五云天上望空勞。
故國休言萬里程，為官為釋且分明，道存不必曾傾蓋，俱有清風帀地生。
千峰影葉初凋，極望還將慰寂寥，也謂毫端不相隔，秋云秋水奈遙遙。
海嶠生片云，有時忽如蓋，不掛飛來峰，悠悠擬何待？
白蘋汀是舊家鄉，歸興蘭舟泛渺茫，日暮沙禽啼欲斷，不知誰在碧云房。
百草頭，何太極！重與禪徒下錐刺。云門俱字好參詳，雪峰輥球亦端的。
黛非青兮藍一色，辰錦砂兮敢言赤。紫羅帳有真珠，曹溪路上生荊棘。
還會麼？此時若不究根源，直向當來問彌勒。
溪山春色映云袍，愛住隍城意轉高，翻笑忘機自安者，不能垂手入塵勞。
船主船中寄惠持，云霞無跡共依依。海山見說多嘉賞，莫便因循忘卻歸。
四大假合非虛妄，儱儱侗侗為一相。東西南北不相知，留與衲僧作榜樣。
水中得火旨何深？握草由來不是金。莫道莊生解齊物，幾人窮極到無心？
門外春將半，閑華處處開，山童不用折，幽鳥自銜來。
門外春將半，閑華處處開，山童曾折後，幽鳥不銜來。
藥病相治見最難，百重關鎖太無端。金鵝道者來相訪，學海波瀾一夜乾。
不是旛兮不是風，衲僧於此作流通，渡河用筏尋常事，南山燒炭北山紅。
不是風旛何處著？新開作者曾拈卻，如今懵懂癡禪和，謾道玄玄為獨腳。
少室傳來兔角杖，千圣護持為頂相。虎踞龍蟠勢未休，云影山形冷相向。
有時閑倚在虛空，寥寥帀地凝秋霜；有時大作師子吼，德嶠臨濟何茫茫？
今日提來還不惜，分明普示諸知識，解拈天下任橫行，高振風規有何極！
君不見行路難亦容易，握草為金不為貴，難曾平地涌波瀾，易復到處列祥瑞。
堪笑堪悲能幾幾？天上人間立高軌，兄弟十字越參星，一義同心淡秋水。
因憶韶陽古風骨，石火電光遲出沒，隔身之句是程途，扣門之問非窠窟。
殷勤報君君記取，方外周游看爪距，虎狼叢不遇知音，剔起眉毛便歸去。
德不孤兮必有鄰，四明留住是因循，如今高步錢塘境，只許靈山個老人。
別我游方意未論，瓶盂還喜到云根，舊巖房有安禪石，再折松枝拂蘚痕。
春色未深，興無遲早。瓶謝九江，峰尋五老。到日攀蘿獨上時，依依莫忘海山腦。
石橋多古跡，路嶮少人過。如同白日閑，冷拂青苔坐。寒老若相逢，為吾略嘲破。
丫角女子白頭絲，報你諸方作者知，借問住山何境界？
春風閼閼，春鳥喧喧，翠峰不能助發，心印卻是他傳。
我有一機，禪子須知，爍迦羅眼，總是膠黐，若人借問，伏惟！伏惟！
三分光陰二早過，靈臺一點不揩磨，貪生逐日區區去，喚不回頭爭奈何！
我有面鏡，到處懸掛，凡圣不來，誰上誰下？
萬疊云山未得歸，寂寥心許老盧知，江城雨雪書名紙，不謁鴻儒更謁誰？
列岫霽新雨，憑欄只澹交，夕陽明遠水，秋葉露空巢。
思極會無玷，神清未動爻，只應千古意，誰得共云坳？
向國心存了了身，大方無外且同塵，江城早晚重相見，解笑宗雷十八人。
百華開後一華開，風遞清香遠遠來，誰問黃梅不平事？照中依舊惹塵埃。
予嘗覽斯作，頗見開士皆摛辭肇極，成贊厥道，因亦隨興以擬之，匪求蝕木於文也。噫！先覺洪規可洞照遐古，豈復情謂逾越於其間哉？蓋往往學者抑問勉意不獲而已，其或金沙混流，淘之汰之，固必存彼匠手明矣！
誰是能舉？
東西密相付。
惜取眉毛。
作麼生？
道無南北祖。
且欵欵。
撫掌呵呵！
枝派闇流注。
亦未相許。
展開兩手。
契理亦非悟。
拈卻了也。
舍短從長。
回互不回互。
以頭換尾。
這個是柱杖子。
不爾依位住。
莫錯認定盤星。
豈辨開眸？
聲元異樂苦。
還同掩耳。
心不負人。
明明清濁句。
口宜掛壁。
隨所依。
如子得其母。
可知也。
春冰自消。
水濕地堅固。
從旦至暮。
海晏河清。
鼻香舌咸醋。
可憑可據。
重報君。
依根葉分布。
好明取。
惟我能知。
尊卑用其語。
不犯之令。
闇必可明。
勿以闇相遇。
明還非睹。
一見三。
勿以明相睹。
無異說。
若為分？
比如前後步。
不如此。
旨爾寧止。
當言用及處。
縱橫十字。
仔細看。
理應箭鋒拄。
莫教錯。
未兆非明。
勿自立規矩。
突出難辨。
又何妨？
運足焉知路？
也不惡。
唱彌高。
迷隔山河爾。
和彌寡。
聞必同歸。
光陰莫虛度。
誠哉是言也！
予天禧中寓跡靈隱，與寶真禪者為友，或游或處，固以道義相接，投報相襲，冷冷然自樂天常之性也。一日，真公謂予曰：愚近偶作三寶贊三十韻，宜請賡唱。因披閱加嘆，率爾而繼之，類蝕木也。
俄屬分飛吳楚，將二十載，殊不復記憶，真公不以事曠成隔，遠遠附僧如衍而至，再窺荒斐，愧慰多集。且夫圣人之立言也，必朕虛，必冥奧，使文外之士同振古風，垂千萬世，又焉知來者及之不及，道在其中也。斯之贊辭曾不沽不待，但遐仰覺皇宗致，禪徒告而行之，得不曲為序引。
甘蔗流苗應剎塵，覺場高發利生因。紫金蓮捧千輪足，白玉毫飛萬德身。
孤立大方資定慧，等觀含類舍怨親。埃星相好中天主，帀地名聞出世人。
螺發右旋仙島碧，月眉斜印海門新。鸞翔鳳舞非殊品，象轉龍蟠絕比倫。
瓔珞聚中騰瑞色，華鬘影奪芳春。慈儀戀望知何極，梵德言辭莫可陳。
胸字杳分無量義，頂珠常照百由旬。雙林孰謂歸圓寂？坐斷乾坤日見真。
後得智生功德聚，大悲留演潤禽魚。貫華雖自科千品，標月還歸理一如。
過量劫應期廣布，剎那心合未忘書。四衢道內拋紅焰，五欲波中綻白蕖。
排斥眾魔登壽域，引攜諸子上安車。義天星象螢螢也，辭海波瀾浩浩歟。
違背此恩難拯拔，遭逢末世豈躊躇？聞來半偈須相斆，惜去全身莫共居。
飛辯恨曾虧激問，頤幽欣且免長噓。生生頂奉輝心鏡，廓照塵勞信有余。
方袍圓頂義何宣？續焰千燈豈小緣？華雨座前猶滯相，虎馴庵畔尚稽詮。
巖棲塚宿難依望，鶴貌云心迥灑然。寶杖夜鳴寒嶠月，銅瓶秋漱碧潭煙。
名標練若澄諠猾，跡念昏衢警睡眠。林下雅為方外客，人間堪作火中蓮。
情高不是超三際，道在非同入四禪。浮世勉誰知逝水，深峰甘自聽飛泉。
苾蒭草馥僧祗後，玳瑁盂傳古佛先。珍重覺皇有真子，坤維高步列金田。