師在洞山作飯頭，淘米次，山問：淘沙去米？淘米去沙？
師曰：沙米一時去。
山曰：大眾吃個甚麼？師遂覆卻米盆。
山曰：據子因緣，合在德山。
洞山一日問師：作甚麼來？
師曰：斫槽來。
山曰：幾斧斫成？
師曰：一斧斫成。
山曰：猶是這邊事，那邊事作麼生？
師曰：直得無下手處。
山曰：猶是這邊事，那邊事作麼生？師休去。
師辭洞山，山曰：子甚處去？
師曰：歸嶺中去。
山曰：當時從甚麼路出？
師曰：從飛猿嶺出。
山曰：今回向甚麼路去？
師曰：從飛猿嶺去。
山曰：有一人不從飛猿嶺去，子還識麼？
師曰：不識。
山曰：為甚麼不識？
師曰：他無面目。
山曰：子既不識，爭知無面目？
師無對，遂謁德山，問：從上宗乘，學人還有分也無？
山打一棒，曰：道甚麼？
師曰：不會。
至明日請益，山曰：我宗無語句，實無一法與人。師有省。
後與巖頭至澧州鰲山鎮阻雪，頭每日只是打睡，師一向坐禪。一日，喚曰：師兄！師兄！且起來。
頭曰：作甚麼？
師曰：今生不著便，共文邃個漢行腳，到處被他帶累，今日到此又只管打睡。
頭喝曰：噇眠去！每日床上坐，恰似七村土地，他時後日魔魅人家男女去在。
師自點胸曰：我這未穩在，不敢自謾。
頭曰：我將謂你他日向孤峰頂上盤結草庵，播揚大教，猶作這個語話。
師曰：我實未穩在。
頭曰：你若實如此，據你見處，一一通來，是處與你證明，不是處與你剗卻。
師曰：我初到鹽官，見上堂舉色空義，得個入處。
頭曰：此去三十年，切忌舉著。
又見洞山過水偈曰：切忌從他覓，迢迢與我疏。渠今正是我，我今不是渠。
頭曰：若與麼，自救也未徹在。
師又曰：後問德山：從上宗乘中事，學人還有分也無？德山打一棒，曰：道甚麼？我當時如桶底脫相似。
頭喝曰：你不聞道：從門入者，不是家珍。
師曰：他後如何即是？
頭曰：他後若欲播揚大教，一一從自己胸襟流出，將來與我蓋天蓋地去。
師於言下大悟，便作禮起，連聲叫曰：師兄！今日始是鰲山成道。
住後，僧問：和尚見德山得個甚麼便休去？
師曰：我空手去空手歸。
有兩僧來，師以手拓庵門，放身出曰：是甚麼？
僧亦曰：是甚麼？師低頭歸庵。
僧辭去，師問：甚麼處去？
曰：湖南。
師曰：我有個同行住巖頭，附汝一書去。
書曰：某書上師兄：某一自鰲山成道後，迄至於今飽不饑。同參某書上。
僧到巖頭，問：甚麼處來？
曰：雪峰來，有書達和尚。
頭接了，乃問僧：別有何言句？
僧遂舉前話，頭曰：他道甚麼？
曰：他無語，低頭歸庵。
頭曰：噫！我當初悔不向伊道末後句，若向伊道，天下人不奈雪老何。
僧至夏末，請益前話，頭曰：何不早問？
曰：未敢容易。
頭曰：雪峰雖與我同條生，不與我同條死，要識末後句，只這是。
有一僧山下卓庵多年，不剃頭，畜一長柄杓，溪邊舀水，時有僧問：如何是祖師西來意？
主曰：溪深杓柄長。
師聞得，乃曰：也甚奇怪！
一日，將剃刀同侍者去訪，才相見，便舉前話問：是庵主語否？
主曰：是。
師曰：若道得，即不剃你頭。主便洗頭，跪師前，師即與剃卻。
僧問：聲聞人見性，如夜見月；菩薩人見性，如晝見日。未審和尚見性如何？師打三下。後問巖頭，頭打三掌。
問僧：甚處來？
曰：近離浙中。
師曰：船來？陸來？
曰：二涂俱不涉。
師曰：爭得到這？
曰：有甚麼隔礙？師便打趁出。
僧過十年後再來，師又問：甚處來？
曰：湖南。
師曰：湖南與這相去多少？
曰：不隔。
師豎起拂子曰：還隔這個麼？
曰：若隔，即不到也。師又打趁出。
此僧住後，凡見人便罵師。一日，有同行聞，特去訪問：兄到雪峰有何言句便如是罵他？
遂舉前話，被同行詬叱，與他說破，這僧當時悲泣，常向中夜焚香遙禮。
問僧：甚處去？
曰：禮拜徑山和尚去。
師曰：徑山若問此間佛法如何，汝作麼生只對？
曰：待問即道。師便打。
後舉問鏡清：這僧過在甚麼處？
清曰：問得徑山徹困。
師曰：徑山在浙中，因甚麼問得徹困？
清曰：不見道：遠問近對。
師曰：如是！如是！
問僧：近離甚處？
曰：覆船。
師曰：生死海未渡，為甚麼覆卻船？僧無對。
乃回，舉似覆船，船曰：何不道渠無生死？
僧再至，進此語，師曰：此不是汝語。
曰：是覆船恁麼道。
師曰：我有二十棒寄與覆船，二十棒老僧自吃，不干闍黎事。
閩帥施銀交床，僧問：和尚受大王如此供養，將何報答？
師以手拓地曰：輕打我，輕打我。
師在德山為侍者，一日，同入山砍木，山將一碗水與師，師接得便吃卻，山曰：會麼？
師曰：不會。
山又將一碗水與師，師又接吃卻，山曰：會麼？
師曰：不會。
山曰：何不成褫取不會底？
師曰：不會，又成褫個甚麼？
山曰：子大似個鐵橛。
住後，雪峰訪師，茶話次，峰問：當時在德山砍木因緣作麼生？
師曰：先師當時肯我。
峰曰：和尚離師太早。
時面前偶有一碗水，峰曰：將水來。師便度與，峰接得便潑卻。
師參德山，隔江才見，便云：不審。山乃搖扇招之，師忽開悟，乃橫趨而去，更不回顧。
師謁洞山，山問：闍黎名甚麼？
師曰：本寂。
山曰：那個呢？
師曰：不名本寂。山深器之。
自此入室，盤桓數載，乃辭去，山問曰：子向甚麼處去？
師曰：不變異處去。
山曰：不變異處豈有去耶？
師曰：去亦不變異。
僧問：學人通身是病，請師醫。
師曰：不醫。
曰：為甚麼不醫？
師曰：教汝求生不得，求死不得。
鏡清問：清虛之理，畢竟無身時如何？
師曰：理即如此，事作麼生？
曰：如理如事。
師曰：謾曹山一人即得，爭奈諸圣眼何！
曰：若無諸圣眼，爭監得個不恁麼？
師曰：官不容針，私通車馬。
問：具何知解，善能問難？
師曰：不呈句。
曰：問難個甚麼？
師曰：刀斧砍不入。
曰：恁麼問難，還有不肯者麼？
師曰：有。
曰：是誰？
師曰：曹山。
僧舉：藥山問僧：年多少？曰：七十二。山曰：是七十二那？曰：是。山便打。此意如何？
師曰：前箭猶似可，後箭射人深。
曰：如何免得此棒？
師曰：王勅既行，諸侯避道。
僧問香嚴：如何是道？
嚴曰：枯木龍吟。
曰：如何是道中人？
嚴曰：髑髏眼睛。
僧不領，乃問石霜：如何是枯木龍吟？
霜曰：猶帶喜在。
曰：如何是髑髏眼睛？
霜曰：猶帶識在。
又不領，問師：如何是枯木龍吟？
師曰：血脉不斷。
曰：如何是髑髏眼睛？
師曰：乾不盡。
曰：未審還有得聞者麼？
師曰：盡大地未有一人不聞。
曰：未審枯木龍吟是何章句？
師曰：不知是何章句，聞者皆喪。遂示偈曰：
枯木龍吟真見道，髑髏無識眼初明。
喜識盡時消息盡，當人那辨濁中清？
師作四禁偈曰：
莫行心處路，不掛本來衣，
何須正恁麼？切忌未生時。
師結庵於三峰，經旬不赴堂，山問：子近日何不赴齋？
師曰：每日自有天神送食。
山曰：我將謂汝是個人，猶作這個見解在，汝晚間來。
師晚至，山召：膺庵主！師應諾。
山曰：不思善，不思惡，是甚麼？
師回庵寂然宴坐，天神自此竟尋不見。如是三日乃絕。
山問師：作甚麼？
師曰：合醬。
山曰：用多少鹽？
師曰：旋入。
山曰：作何滋味？
師曰：得。
山問：大闡提人作五逆罪，孝養何在？
師曰：始成孝養。自爾，洞山許為室中領袖。
師曾令侍者送袴與一住庵道者，道者曰：自有娘生袴。竟不受。
師再令侍者問：娘未生時，著個甚麼？道者無語。
後遷化有舍利，持似於師。師曰：直饒得八斛四斗，不如當時下得一轉語好。
新羅僧問：佛陀波利見文殊，為甚卻回去？
師曰：只為不將來，所以卻回去。
荊南節度使成汭入山設供，問曰：世尊有密語，迦葉不覆藏。如何是世尊密語？
師召：尚書！成應諾。
師曰：會麼？
成曰：不會。
師曰：汝若不會，世尊有密語；汝若會，迦葉不覆藏。
師到夾山，山上堂，師問：承師有言：目前無法，意在目前。如何是非目前法？
山曰：夜月流輝，澄潭無影。師作掀禪床勢。
山曰：闍黎作麼生？
師曰：目前無法，了不可得。
山曰：大眾！看取這一員戰將。
師參巖頭，頭見來，乃低頭佯睡，師近前而立，頭不顧；師拍禪床一下，頭回首曰：作甚麼？
師曰：和尚且瞌睡。拂袖便行。
頭呵呵大笑曰：三十年弄馬騎，今日被驢撲。
有僧為師造壽塔畢，白師，師曰：將多少錢與匠人？
曰：一切在和尚。
師曰：為將三錢與匠人？為將兩錢與匠人？為將一錢與匠人？若道得，與吾親造壽塔來。僧無語。
即羅山也。
嶺曰：還有人道得麼？
僧曰：未有人道得。
嶺曰：汝歸與疏山道：若將三錢與匠人，和尚此生決定不得塔；若將兩錢與匠人，和尚與匠人共出一只手；若將一錢與匠人，累他匠人須眉墮落。
僧回，如教而說，師具威儀，望大嶺作禮，嘆曰：將謂無人，大嶺有古佛放光射到此間。雖然如是，也是臘月蓮花。
大嶺後聞此語，曰：我恁麼道，早是龜毛長三尺。
師初參洞山，山問：近離甚處？
師曰：武陵。
曰：武陵法道何似此間？
師曰：胡地冬抽筍。
山曰：別甑炊香飯供養此人。師拂抽便出。
山曰：此子向後走殺天下人在。
師在洞山栽松次，有劉辰翁者求偈，師作偈曰：
長長三尺余，郁郁覆青草。
不知何代人，得見此松老。
劉得偈，呈洞山，山謂曰：此是第三代洞山主人。
師辭洞山，山曰：子向甚麼處去？
師曰：金輪不隱的，徧界絕紅塵。
山曰：善自保任。師珍重而出。
洞山門送，謂師曰：恁麼去一句作麼生道？
師曰：步步踏紅塵，通身無影像。山良久。
師曰：老和尚何不速道？
山曰：子得恁麼性急。
師曰：某甲罪過。便禮辭。
問：學人徑往時如何？
師曰：死蛇當大路，勸子莫當頭。
曰：當頭者如何？
師曰：喪子命根。
曰：不當頭者如何？
師曰：亦無回避處。
曰：正當恁麼時如何？
師曰：失卻也。
曰：向甚麼處去？
師曰：草深無覓處。
曰：和尚也須堤防始得。
師拊掌曰：一等是個毒氣。
長生然和尚問：如何是西來意？
師曰：還見庭前杉樧樹否？
曰：恁麼則和尚今日因學人致得是非。
師曰：多口座主！
然去後，師方知是雪峰禪客，乃曰：盜法之人，終不成器。
上堂：老僧尋常不欲向聲前色後鼓弄人家男女，何故？且聲不是聲，色不是色。
僧問：如何是聲不是聲？
師曰：喚作色，得麼？
曰：如何是色不是色？
師曰：喚作聲，得麼？僧作禮。
師曰：且道為汝說？答汝話？若向這會得，有個入處。
僧問：如何是白馬正眼？
曰：面南看北斗。
師參翠微，乃問：學人自到和尚法席，一個余月不蒙示誨一法，意在於何？
微曰：嫌甚麼？
師又問洞山，山曰：爭怪得老僧？
師又問翠微：如何是祖師意？
微曰：與我將禪板來。師遂過禪板，微接得便打。
師曰：打即任打，要且無祖師意。
又問臨濟：如何是祖師意？
濟曰：與我將蒲團來。師乃過蒲團，濟接得便打。
師曰：打即任打，要且無祖師意。
後有僧問：和尚行腳時問二尊宿祖師意，未審二尊宿明也未？
師曰：明即明也，要且無祖師意。
師復舉德山頭落底語，因自省過，遂止於洞山，隨眾參請。一日，問：如何是祖師西來意？
山曰：待洞水逆流即向汝道。師始悟厥旨，服勤八稔。
裴相國入大安寺，問諸大德曰：羅睺羅以何為第一？
曰：以密行為第一。
裴不肯，遂問：此間有何禪者？
時師在後園種菜，遂請來，問：羅睺羅以何為第一？
師曰：不知。
裴便拜曰：破布裹真珠。
報慈嶼贊師真曰：日出連山，月圓當戶。不是無身，不欲全露。
師一日在帳中坐，僧問：不是無身，不欲全露，請師全露。
師撥開帳子曰：還見麼？
曰：不見。
師曰：不將眼來。
上堂：夫參玄人，須透過祖佛始得。新豐和尚道：祖佛言教，似生冤家，始有參學分。若透不得，即被祖佛謾去。
僧問：祖佛還有謾人之心也無？
師曰：汝道江湖還有礙人之心也無？乃曰：江湖雖無礙人之心，為時人過不得，江湖成礙人去，不得道江湖不礙人；祖佛雖無謾人之心，為時人透不得，祖佛成謾人去，不得道佛祖不謾人。若透得祖佛過，此人過卻祖佛，若也如是，始體得佛祖意，方與向上人同；如未透得，但學佛學祖，則萬劫無有出期。
僧曰：如何得不被祖佛謾去？
師曰：道者直須自悟去始得。
師參洞山，山上堂曰：坐斷主人公，不落第二見。
師出眾曰：須知有一人不合伴。
山曰：猶是第二見。師便掀倒禪床。
山曰：老兄作麼生？
師曰：待某甲舌頭爛即向和尚道。
後辭洞山，擬入嶺，山曰：善為！飛猿嶺峻好看。
師良久，山召：通闍黎！師應諾。
山曰：何不入嶺去？師因有省，更不入嶺。
師與巖頭、雪峰過江西，到一茶店吃茶次，師曰：不曾轉身通氣者，不得茶吃。
頭曰：若恁麼，我定不得茶吃。
峰曰：某甲亦然。
師曰：這兩個老漢話頭也不識。
頭曰：甚處去也？
師曰：布袋老鵶，雖活如死。
頭退後曰：看看！
師曰：豁公且置，存公作麼生？峰以手畫一圓相。
師曰：不得不問。
頭呵呵曰：太遠生！
師曰：有口不得茶吃者多。
德山侍者來參，才禮拜，師把住曰：還甘欽山與麼也無？
侍者曰：某甲卻悔久住德山，今日無言可對。
師乃放手曰：一任只對。
侍者撥開胸曰：且聽某通氣一上。
師曰：德山門下即得，這一點用不著。
侍者曰：久聞欽山不通人情。
師曰：累他德山眼目。參堂去！
陳操尚書來，師畫一圓相，操曰：弟子與麼來，早是不著便。更畫圓相，師於中著一點。
操曰：將謂是南番舶主。師便歸方丈閉卻門。
師問僧：近離甚處？
曰：襄州。
師曰：來作甚麼？
曰：特來禮拜和尚。
師曰：恰遇寶應老不在。僧便喝。
師曰：向汝道不在，又喝作甚麼？僧又喝，師便打，僧禮拜。
師曰：這棒本是汝打我，我且打汝，要此話大行。瞎漢！參堂去。
問：從上諸圣向甚麼處去？
師曰：不上天堂，則入地獄。
曰：和尚又作麼生？
師曰：還知寶應老漢落處麼？
僧擬議，師打一拂子曰：你還知吃拂子底麼？
曰：不會。
師曰：正令卻是你行。又打一拂子。
僧參，方入丈室，便以手指云：敗也！師乃拈起柱杖度與僧，僧才接，師便打。
問僧：近離甚處？
曰：長水。
師曰：東流？西流？
曰：總不恁麼。
師曰：作麼生？僧珍重，師便打。
僧參，師舉拂子，僧曰：今日敗缺。師放下拂子。
僧曰：猶有這個在。師便打。
師問德山曰：從上諸圣向甚麼處去？
山曰：作麼？作麼？
師曰：勅點飛龍馬，跛鼈出頭來。山便休去。
來日，浴出，師過茶與山，山於背上拊一下，曰：昨日公案作麼生？
師曰：這老漢今日方始瞥地。山又休去。
師到鹿門，一日，見楚和尚與僧道話次，鹿門下來，問：楚和尚！你終日披披搭搭作甚麼？
楚云：和尚見某甲披披搭搭那？門便喝，楚亦喝，兩家總休去。
師云：諸上座！你看這兩個瞎漢。隨後便喝。
門歸方丈，卻令侍者請師上來，云：老僧適來與楚闍黎賓主相見，什麼處敗缺？
師曰：轉見病深。
門云：老僧自見興化來便會也。
師曰：和尚到興化時，某甲為侍者，記得與麼時語。
門云：請舉看。
師遂舉：興化問和尚：甚處來？和尚云：五臺來。化云：還見文殊麼？和尚便喝。化云：我問你還見文殊麼，又惡發作麼？和尚又喝，化不語，和尚作禮。化至明日教某甲喚和尚，和尚早去也。化上堂云：你看這個僧，擔條斷貫索向南方去也，已後也道見興化來。
師曰：今日公案恰似與麼時底。
門云：興化當時為甚無語？
師曰：見和尚不會賓主句，所以不語。及欲喚和尚持論，和尚已去也。
鹿門明日特為煎茶，晚參，告眾曰：夫參學龍象，直須仔細，入室決擇，不得容易，逴得個語，便以為極則，道我靈利。只如山僧當初見興化時，認得個動轉底，見人道一喝兩喝便休，以為佛法也。今日被明眼人覷破，卻成一塲笑具。圖個甚麼？只為我慢無明，不能回轉親近上流，賴得明眼道人不惜身命，對眾證據，此恩難報。何故？興化云：饒你喝得興化老人上三十三天，卻撲下來，一點氣也無，欵欵地蘇息起來，向你道未在。何故如此？興化未曾向紫羅帳撒真珠與你在，胡喝亂喝作麼？真謂藥石之言，道流難信。如今直下分明辨取，豈不慶快平生？參學事畢。
從漪上座到法席旬日，常自曰：莫道會佛法人，覓個舉話底人也無。師聞而默之。
漪異日上法堂次，師召從漪，漪舉首，師曰：錯。漪進三兩步。
師又曰：錯。漪近前。
師曰：適來兩錯，是上座錯？是思明老漢錯？
曰：是從漪錯。
師曰：錯！錯！乃曰：上座且在這過夏，共汝商量這兩錯。漪不肯，便去。
後住相州天平山，每舉前話曰：我行腳時，被惡風吹到汝州，有西院長老勘我，連下兩錯，更留我過夏，待共我商量。我不道恁麼時錯，我發足向南方去時，早知錯了也。
師開堂日，三圣推出一僧，師便打，圣云：與麼為人，非但瞎卻這僧眼，瞎卻鎮州一城人眼去在。師擲下柱杖，便歸方丈。
僧問：學人未曉時機，乞師指示。
師曰：參差松竹籠烟薄，重疊峰巒月上遲。
僧擬進語，師曰：劍甲未施，賊身已露。
僧曰：何也？
師曰：精陽不剪霜前竹，水墨徒夸海上龍。僧繞禪床而出。
師曰：閉目食蝸牛，一塲酸澀苦。
新到持錫繞師三匝，振錫一下，曰：凡圣不到處，請師道。師鳴指三下。
僧曰：同安今日嚇得忘前失後。
師曰：闍黎發足何處？僧珍重便出。
師曰：五湖衲子，一錫禪人，未到同安，不妨疑著。
僧回首曰：遠聞不如近見。
師曰：貪他一杯酒，失卻滿船魚。
問僧：近離何處？
曰：江西。
師曰：江西法道何似此間？
曰：賴遇問著某甲，若問別人則禍生也。
師曰：老僧適來造次。
曰：某甲不是嬰兒，徒用止啼黃葉。
師曰：傷鼈恕龜，殺活由我。
僧又問：久造玄微，如何洞曉？
師曰：老僧耳背，分明問將來。
曰：快鷂不打籬邊雀。
師曰：暗中臨鏡，誰辨妍媸？
曰：向上機關，如何洞曉？
師曰：何必？
曰：休！休！
師曰：始解乘舟，擬跨劍水。
問僧：甚處來？
曰：五臺。
師曰：還見文殊麼？僧展兩手。
師曰：展手頗多，文殊難睹。
曰：氣急殺人。
師曰：不睹云中雁，焉知沙塞寒？
曰：遠趨丈室，乞師一言。
師曰：孫臏門下，徒話鉆龜。
曰：名不浪得。
師曰：吃茶去。僧珍重便出。
師曰：雖得一塲榮，刖卻一雙足。
問僧：近離甚處？
曰：太原。
師曰：太原近日法道如何？
曰：只見云隨日出，水逐波生，不知太原法道如何。
師曰：豈不是離太原乎？
曰：苦！苦！
師曰：不睹海云色，微覺旱雷聲。
曰：以金易鍮，憎真愛假。師便歸方丈，僧拂袖便出。
師曰：得縮頭時且縮頭。
師至九峰，虔公問：汝遠來何所見？當由何路出生死？
對曰：重昏廓辟，盲者自盲。
虔笑，以手揮之曰：佛法不如是。
師不懌，請曰：豈無方便？
曰：汝問我。
師理前語問之，曰：奴見婢殷勤。師於是依止十余年。
問：習學謂之聞，絕學謂之鄰，過此二者，謂之真過。如何是真過？
師曰：禾山解打鼓。
曰：如何是真諦？
師曰：禾山解打鼓。
問：即心即佛則不問，如何是非心非佛？
師曰：禾山解打鼓。
曰：如何是向上事？
師曰：禾山解打鼓。
一日，洛浦問：院主去甚麼處來？
師曰：掃雪來。
浦曰：雪深多少？
師曰：樹上總是。
浦曰：得即得，汝向後住個雪窟定矣。
後訪白水，水曰：見說洛浦有生機一路，是否？
師曰：是。
水曰：止卻生路，向熟路上來。
師曰：生路上死人無數，熟路上不著活漢。
水曰：此是洛浦底，你底作麼生？
師曰：非但洛浦，夾山亦不奈何。
水曰：夾山為甚麼不奈何？
師曰：不見道：生機一路。
僧問：大事已明，為甚麼也如喪考妣？
師曰：不得春風花不開，及至花開又吹落。
師初謁洛浦，問：一漚未發已前，如何辨其水脉？
浦曰：移舟諳水脉，舉棹別波瀾。
師不契，乃參蟠龍，語同前問，龍曰：移舟不別水，舉棹即迷源。師從此悟入。
師參黃山，山問：天門一合，十方無路，有人道得，擺手出漳江。
師曰：蟄戶不開，龍無龍句。
山曰：是你恁麼道？
師曰：是即直言是，不是直言不是。
山曰：擺手出漳江。
山復問：卞和到處荊山秀，玉印從他天子傳時如何？
師曰：靈鶴不於林下憩，野老不重太平年。山深肯之。
師初禮巖頭，問曰：如何是本常理？
頭曰：動也。
曰：動時如何？
頭曰：不是本常理。師良久。
頭曰：肯即未脫根塵，不肯即永沈生死。師遂領悟，便禮拜。
後謁夾山，山問：甚處來？
曰：臥龍來。
山曰：來時龍還起也未？師乃顧視之。
山曰：炙瘡瘢上更著艾燋。
曰：和尚又苦如此作甚麼？山休去。
師問夾山：與麼即易，不與麼即難，與麼與麼即惺惺，不與麼不與麼即居空界，與麼不與麼，請師速道。
山曰：老僧瞞闍黎去也。
師喝曰：這老和尚，而今是甚時節！便出去。
師問石霜：起滅不停時如何？
霜曰：直須寒灰枯木去、一念萬年去、函蓋相應去、全清絕點去。
師不契，謁巖頭，復如前問，頭喝曰：是誰起滅？師於此有省。
師在禾山，送同行矩長老出門，把柱杖向面前一攛，矩無對，師曰：石牛攔古路，一馬生雙駒。
保福問：巖頭道：與麼與麼，不與麼不與麼。意作麼生？師召福，福應諾。
師曰：雙明亦雙暗。福禮謝。
三日後，卻問：前日蒙和尚垂慈，只為看不破。
師曰：盡情向汝道了也。
福曰：和尚是把火行山。
師曰：若與麼，據汝疑處問將來。
福曰：如何是雙明亦雙暗？
師曰：同生亦同死。福又禮謝而退。
別有僧問福：同生亦同死時如何？
福曰：彼此合取狗口。
僧曰：和尚收取口吃飯。其僧卻問師：同生亦同死時如何？
師曰：如牛無角。
曰：同生不同死時如何？
曰：如虎帶角。
師，福州閩縣謝氏子。少漁於南臺江上，及壯，忽棄舟，從芙蓉山靈訓禪師祝發，芒鞋布衲，食才接氣，宴坐終日，眾異之。初，兄事雪峰，既而師承之，峰以其苦行，呼為頭陀。
一日，峰問：阿那個是備頭陀？
師曰：終不敢誑於人。
異日，峰召曰：備陀頭！何不徧參去？
師曰：達摩不來東土，二祖不往西天。峰然之。
暨登象骨山，乃與師同力締構，玄徒臻萃，師入室咨決，罔替晨昏。又閱楞嚴，發明心地，由是應機敏捷，與修多羅冥契，諸方玄學有所未決，必從之請益。至與雪峰徵詰，亦當仁不讓，峰曰：備頭陀再來人也。
師辭雪峰，云：啟和尚：人人自由自在，某甲如今下山去。
峰云：是誰與麼道？
師曰：是和尚與麼道。
峰曰：汝作麼生？
師云：不自由自在。
峰云：知。
雪峰謂師曰：有個南際長老，問無有答不得者。
際一日到雪峰，峰令訪師，師曰：古人道：此事惟我能知。長老作麼生？
際曰：須知有不求知者。
師曰：山頭老漢吃許多辛苦作麼？
師見僧來禮拜，乃曰：禮拜著，因我得禮汝。
閩王送荔枝與師，師拈起示眾云：這個荔枝得恁麼紅，這個荔枝得恁麼赤，諸人作麼生會？若道得一色，猶是儱侗；若道是眾色，又落斷常。諸人作麼生？
有僧出云：不可不識荔枝。
師自代云：只是荔枝。
師一日見三人新到，自去打普請鼓三下，卻歸方丈；新到具威儀了，亦自去打普請鼓三下，卻入僧堂。久住來白師云：新到輕欺和尚。
師云：打鐘集眾勘過。
大眾集，新到不赴，師令侍者去喚新到，才至法堂，卻向侍者背上拍一下，云：和尚喚你。侍者至師處，新到便歸堂。
久住乃問：和尚何不勘新到？
師云：我與你勘了也。
韋監軍來謁，乃曰：曹山和尚甚奇怪。
師曰：撫州取曹山幾里？
韋指旁僧曰：上座曾到曹山否？
曰：曾到。
韋曰：撫州取曹山幾里？
曰：百二十里。
韋曰：恁麼則上座不到曹山。韋卻起禮拜。
師曰：監軍卻須禮此僧，此僧卻具慙愧。
師南游，莆田縣排百戲迎接。來日，師問小塘長老：昨日許多喧鬧向甚麼處去也？塘提起衲衣角。
師曰：料掉沒交涉。
問：承和尚有言：聞性徧周沙界。雪峰打鼓，這為甚麼不聞？
師曰：誰知不聞？
長慶來，師問：除卻藥忌作麼生道？
慶曰：放憨作麼？
師曰：雪峰山橡子拾食，來這雀兒放糞。
泉守王公請師登樓，先語客司曰：待我引大師到樓前，便舁卻梯。客司稟旨。
公曰：請大師登樓。
師視樓，復視其人，乃曰：佛法不是此道理。
師與泉守在室中說話，有一沙彌揭簾入見，卻退步而出。師曰：那沙彌好與二柱杖。
守曰：恁麼即某甲罪過。
師曰：佛法不是恁麼。
上堂，眾集，師將柱杖一時趁下，卻回丈室向侍者道：我今日作得一解，險入地獄如箭射。
者曰：喜得和尚再復人身。
師垂語曰：諸方老宿盡道接物利生，只如三種病人，汝作麼生接？患盲者，拈槌豎拂他又不見；患聾者，語言三昧他又不聞；患瘂者，教伊說又說不得。若接不得，佛法無靈驗。
時有僧出曰：三種病人，還許學人商量否？
師曰：許。汝作麼生商量？其僧珍重出。
師曰：不是！不是！
羅漢曰：桂琛現有眼耳口，和尚作麼生接？
師曰：慙媿。便歸方丈。
師往來雪峰、玄沙二十年，坐破七個蒲團，不明此事。一日卷簾，忽然大悟，乃有頌曰：
也大差！也大差！卷起簾來見天下。
有人問我是何宗，拈起拂子劈口打。
峰舉謂沙曰：此子徹去也。
沙曰：未可，此是意識著述，更須勘過始得。
至晚，眾僧上來問訊，峰問師曰：備頭陀未肯汝在，汝實有正悟，對眾舉來。
師又頌曰：
萬象之中獨露身，惟人自肯乃方親。
昔時謬向途中覓，今日看來火冰。
峰乃顧沙曰：不可，更是意識著述。
師問峰曰：從上諸圣傳授一路，請師垂示。峰良久，師設禮而退，峰乃微笑，師入方丈參。
峰曰：是甚麼？
師曰：今日天晴好曬麥。自此酬問未嘗爽於玄旨。
師與保福游山，福問：古人道妙峰山頂，莫只這個便是也無？
師曰：是即是，可惜許！
師在西院，問詵上座曰：這有象骨山，汝曾到麼？
曰：不曾到。
師曰：為甚麼不到？
曰：自有本分事在。
師曰：作麼生是上座本分事？詵乃提起衲衣角。
師曰：為當只這個，別更有？
曰：上座見個甚麼？
師曰：何得龍頭蛇尾？
問僧：甚處來？
曰：鼓山來。
師曰：鼓山有不跨石門底句，有人借問，汝作麼生道？
曰：昨夜報慈宿。
師曰：劈脊棒，汝又作麼生？
曰：和尚若行此棒，不虛受人天供養。
師曰：幾合放過。
雪峰問：吾見溈山問仰山：從上諸圣什麼處去？仰云：或在天上，或在人間。汝道仰山意作麼生？
師云：若問諸圣出沒處，與麼道即不可。
峰云：汝渾不肯，忽有人問，汝作麼生道？
師云：但道錯。
峰云：是汝不錯。
師云：何異於錯？
僧問：如何是正法眼？
師曰：有愿不撒沙。
一日，長慶謂師曰：寧說羅漢有三毒，不可說如來有二種語。不道如來無語，只是無二種語。
師曰：作麼生是如來語？
慶曰：聾人爭得聞？
師曰：情知和尚向第二頭道。
慶曰：汝又作麼生？
師曰：吃茶去。
因舉：盤山道：光境俱亡，復是何物？洞山道：光境未亡，復是何物？
師曰：據此二尊宿商量，猶未得剿絕。乃問長慶：如今作麼生道，得剿絕？慶良久。
師曰：情知和尚向鬼窟作活計。
慶卻問：作麼生？
師曰：兩手扶犁水過膝。
上堂：有人從佛殿後過，見是張三、李四；若從佛殿前過，為甚麼不見？且道佛法利害在甚麼處？
僧曰：為有一分粗境，所以不見。
師乃叱之，自代曰：若是佛殿即不見。
曰：不是佛殿，還可見否？
師曰：不是佛殿，見個甚麼？
師與招慶相遇次，慶曰：家常。
師曰：太無厭生。
慶曰：且欵欵。
師卻曰：家常。
慶曰：今日未有火。
師曰：太鄙吝生！
慶曰：穩便將取去。
師問保福：古人道：非不非，是不是。意作麼生？福拈起茶盞。
師曰：莫是非好。
師示眾云：若論此事，如一口劍。
時有僧問：承和尚言：若論此事，如一口劍。和尚是死尸，學人是死尸，如何是劍？
師云：拖出這死尸。僧應諾，歸衣鉢下結束便行。
師至晚，問首座：問話底僧在否？
座云：當時便去也。
師云：好與二十棒。
師有偈曰：
直下猶難會，尋言轉更賒。
若論佛與祖，特地隔天涯。
師舉問僧：汝作麼生會？
僧無語，乃謂侍者曰：某甲不會，請代一轉語。
者曰：和尚與麼道，猶隔天涯在。
僧舉似師，師喚侍者，問：汝為這僧代語，是否？
者曰：是。師便打趁出院。
問東使：只如仰山只對溈山，於面前與一畫，意作麼生？
東使云：作家麼？
師云：兄真個與麼，作麼生？
東使云：日可冷，月可熱，被師攔胸與一托。
清源王太尉問安國了院主云：劫火洞然，向甚麼處回避？
院主云：這回避。
太尉不肯，自代云：不回避。
進云：為什麼不回避？
太尉云：他不出頭，回避什麼？
師云：什麼處見他道不出頭？
師因與清源王太尉話次，云：但是世間一切雜學底事盡是網。
太尉云：只如今還網得也無？
師云：太尉！
太尉乃展手云：即今有甚麼？
師云：只這一網亦不少。
太尉舉：南陽喚侍者事，趙州云：如空中書字，雖然不成，而文彩已彰。
師云：只如與麼道，是宗國師？不宗國師？
太尉云：宗與不宗俱是彰也。
師云：只如趙州意旨作麼生？
太尉云：不辜負趙州。
師云：此是句也，趙州意作麼生？
太尉云：作麼？
師云：彰也。趙州意作麼生？太尉無對。
師謁雪峰，峰問：甚處人？
曰：溫州人。
峰曰：恁麼則與一宿覺是鄉人也。
曰：只如一宿覺是甚麼處人？
峰曰：好吃一頓棒，且放過。
一日，師問：只如古德豈不是以心傳心？
峰曰：兼不立文字語句。
師曰：只如不立文字語句，師如何傳？峰良久，師禮謝。
峰曰：更問我一轉豈不好？
師曰：就和尚請一轉問頭。
峰曰：只恁麼，為別有商量？
師曰：和尚恁麼即得。
峰曰：於汝作麼生？
師曰：辜負殺人！
雪峰謂眾曰：堂堂密密地。
師出問：是甚麼堂堂密密？
峰起立曰：道甚麼？師退步而立。
雪峰垂語曰：此事得恁麼尊貴，得恁麼綿密。
師曰：道怤自到來數年，不聞和尚恁麼示誨。
峰曰：我向前雖無，如今已有，莫有所妨麼？
曰：不敢！此是和尚不已而已。
峰曰：致使我如此。師從此信入。
普請次，雪峰舉：溈山道：見色便見心。汝道還有過也無？
師曰：古人為甚麼事？
峰曰：雖然如此，要共汝商量。
師曰：恁麼則不如道怤鉏地去。
師再參雪峰，峰問：甚處來？
師曰：嶺外來。
峰曰：甚麼處逢見達摩？
師曰：更在甚麼處？
峰曰：未信汝在。
師曰：和尚莫恁麼粘膩好。峰便休。
問：學人啐，請師啄。
師曰：還得活也無？
曰：若不活，遭人怪笑。
師曰：也是草漢。
師一日於僧堂自擊鐘，曰：玄沙道底，玄沙道底。
僧問：玄沙道甚麼？師乃畫一圓相。
僧曰：若不久參，爭知與麼？
師曰：失錢遭罪。
問：學人未達其源，請師方便。
師曰：是甚麼源？
曰：其源。
師曰：若是其源，爭受方便？僧禮拜退。
侍者問：和尚適來莫是成褫伊麼？
師曰：無。
曰：莫是不成褫伊麼？
師曰：無。
曰：未審意旨如何？
師曰：一點水墨，兩處成龍。
普請鉏草次，浴頭請師浴，師不顧。如是三請，師舉钁作打勢，頭便走，師召曰：來！來！頭回首。
師曰：向後遇作家，分明舉似。
頭後到保福，舉前語未了，福以手掩其口。頭卻回，舉似師，師曰：饒你恁麼，也未作家。
師舉國師碑文云：得之於心，伊蘭作栴檀之樹；失之於旨，甘露乃蒺藜之園。問僧曰：一語須具得失兩意，汝作麼生道？
僧舉拳曰：不可喚作拳頭也。
師不肯，亦舉拳別示：只為喚這個作拳頭。
師初參南塔，南塔問：從何而來？
師曰：鄂州。
南塔曰：鄂州使君名甚麼？
師曰：化下不敢相觸忤。
曰：此地道不畏。
師曰：大丈夫何必相試？南塔囅然而笑，遂乃印可。
師久依雪峰。一日，與僧斫樹次，峰曰：斫到心且住。
師曰：斫卻著。
峰曰：古人以心傳心，汝為甚麼道斫卻？
師擲下斧曰：傳。峰打一柱杖而去。
普請次，雪峰負一束藤，路逢一僧便拋下，僧擬取，峰便踏倒，歸謂師曰：我今日踏這僧快。
師曰：和尚卻替這僧入涅盤堂始得。峰便休去。
雪峰問：光境俱亡，復是何物？
師曰：放皎然過，有道處。
峰曰：放汝過，作麼生道？
曰：皎然亦放和尚過。
峰曰：放汝二十棒。師便禮拜。
玄沙問：我觀如來，前際不來，後際不去，今亦無住，長老作麼生？
師云：放某甲過，有個道處。
沙云：放你過，作麼生道？師默然。
沙云：教誰委？
師云：和尚不委。
沙云：情知你向鬼窟作活計。師休去。
師嘗游浙中，登徑山法會。一日，於大佛殿前，有僧問：上座曾到五臺否？
師曰：曾到。
曰：還見文殊麼？
師曰：見。
曰：甚麼處見？
師曰：徑山佛殿前見。
其僧後適閩川，舉似雪峰，峰曰：何不教伊入嶺來？師聞，乃趣裝入嶺。
初至雪峰廨院憩錫，因分柑子與僧，長慶問：甚麼處將來？
師曰：嶺外將來。
曰：遠涉不易擔負將來。
師曰：柑子！柑子！
次日上山，雪峰聞，乃集眾，師到法堂上顧視，雪峰便下看知事。明日卻上禮拜曰：某甲昨日觸忤和尚。
峰曰：知是般事便休。
保福簽瓜次，師至，福曰：道得，與汝瓜吃。
師曰：把將來。福度與一片，師接得便去。
鼓山問：父母未生時，鼻孔在甚麼處？
師曰：老兄先道。
山曰：如今生也，汝道在甚麼處？師不肯。
山卻問：作麼生？
師曰：將手中扇子來。山與扇子，再徵前話，師搖扇不對；山罔測，乃毆師一拳。
僧問：如何是一切處清凈？
師曰：截瓊枝，寸寸是寶；析栴檀，片片皆香。
師問僧：發足甚處？
曰：趙州。
師曰：趙州法嗣何人？
曰：南泉。
師曰：你何曾離趙州？
曰：未審和尚尊意如何？
師曰：趙州實嗣南泉。
僧至晚，請益曰：今日蒙和尚慈悲，某甲未會，請和尚指示。
師曰：若到別處，莫道後語是金峰底。
曰：為甚如此？
曰：恐辱他趙州。
師一日上堂，吃胡餅次，乃拈一個從上座板頭轉一匝，大眾見，一一合掌，師曰：假饒十分擡起手，也只得一半。
至晚間，有僧請益曰：今日和尚行胡餅，見眾僧合掌，曰：假饒十分擡起手，也只得一半。請和尚全道。
師以手作拈餅勢曰：會麼？
曰：不會。
師曰：金峰也始道得一半。
僧問訊次，師把住曰：輒不得向人道我有一則因緣舉似你。僧作聽勢，師與一掌。
僧曰：為甚麼打某甲？
師曰：我要這話行。
上堂：老僧二十年前有老婆心，二十年後無老婆心。
僧問：如何是二十年前有老婆心？
師曰：問凡答凡，問圣答圣。
曰：如何是二十年後無老婆心？
師曰：問凡不答凡，問圣不答圣。
因僧到，師乃豎拂子云：貞溪老漢還具眼麼？
僧云：某甲不敢見人過。
師云：老僧死在闍黎手。僧以手指胸便出去。
師云：闍黎參見先師來。
至晚，請吃茶了，僧拈起盞子云：這個是諸佛出世邊事，作麼生是未出世邊事？
師以手撥卻盞云：到闍黎死在老僧手。
僧云：五里牌在郭門外。
師云：無故惑亂師僧。僧遂起謝茶。
師曰：特謝闍黎相訪。
僧問：如何是和尚家風？
師曰：金雞抱子歸霄漢，玉兔懷胎入紫微。
曰：忽遇客來，將何只待？
師曰：金果朝來猿摘去，玉花晚後鳳銜歸。
新到參，師問：甚處來？
曰：湖南。
師曰：還知同安這風云體道，花檻璇璣麼？
曰：知。
師曰：非公境界。僧便喝。
師曰：短販樵人，徒夸書劍。
僧擬進語，師曰：劍甲未施，賊身已露。
師謁云居，作禮問曰：二龍爭珠，誰是得者？
居曰：卸卻業身來與子相見。
師曰：業身已卸。
居曰：珠在甚麼處？師無對。
師在投子作柴頭，投子同吃茶次，謂師曰：森羅萬象總在許。
師潑卻茶，曰：森羅萬象在甚麼處？
子曰：可惜一碗茶！
師後謁雪峰，峰問：莫是章柴頭麼？師乃作輪椎勢，峰肯之。
韶國師到，參次，聞犬齩靈鼠聲，韶問：是甚麼聲？
曰：犬齩靈鼠聲。
韶曰：既是靈鼠，為何卻被犬齩？
曰：齩殺也。
韶曰：好個犬。師便打。
韶曰：莫打！某甲話在。師休去。
僧問：路逢猛虎時如何？
師曰：千人萬人不逢，為甚麼闍黎偏逢？
問：孤峰獨宿時如何？
師曰：閑卻七間僧堂不宿，阿誰教汝孤峰獨宿？
問：古人云：若欲保任此事，直須向高高山頂立，深深海底行。意旨如何？
曰：高峰深海，迥絕孤危，似汝閨合中軟煖麼？
問：如何是朱頂王菩薩？
師曰：問這赤頭漢作麼？
師初問疏山：枯木生華，始與他合，是這邊句？是那邊句？
山曰：亦是這邊句。
師曰：如何是那邊句？
山曰：石牛吐出三春霧，靈雀不棲無影林。
僧問：如何是沙門行？
師曰：恰似個屠兒。
曰：如何行履？
師曰：破齋犯戒。
曰：究竟作麼生？
師曰：因不收，果不入。
俗士問：俗人還許會佛法否？
師曰：那個臺無月？誰家樹不春？
僧問：和尚還愛財色也無？
師曰：愛。
曰：既是善知識，為甚麼卻愛財色？
師曰：知恩者少。
師問青林：如何用心，得齊於諸圣？
林仰面，良久，曰：會麼？
師曰：不會。
林曰：去！無子用心處。師禮拜，乃契悟，更不他游，遂作園頭。
一日，歸侍立次，林曰：子今日作甚麼來？
師曰：種菜來。
林曰：徧界是佛身，子向甚處種？
師曰：金鉏不動土，靈苗在處生。林欣然。
來日入園喚：蘊闍黎！師應諾。
林曰：剩栽無影樹，留與後人看。
師曰：若是無影樹，豈受栽耶？
林曰：不受栽且止，你曾見他枝葉麼？
師曰：不曾見。
林曰：既不曾見，爭知不受栽？
師曰：止為不曾見，所以不受栽。
林曰：如是，如是。
青林將順寂，召師，師應諾，林曰：日轉西山後，不須取次安。
師曰：雪滿金檀樹，靈枝萬古春。
林曰：或有人問你金針線囊事，子道甚麼？
師曰：若是羽毛相似者，某甲終不敢造次。
問：不落機關，請師便道。
師曰：湛月迅機無可比，君今曾問幾人來？
曰：即今問和尚。
師曰：好大哥，云綻不須藏九尾，恕君殘壽速歸邱。
問：月生云際時如何？
師曰：三個孫兒抱華鼓。好大哥，莫來攔我球門路。
般若寺被焚，有人問曰：既是般若，為甚麼被火燒？
師曰：萬里一條鐵。
師應機多云好大哥，時稱大哥和尚。
僧問：如如不動時如何？
師曰：有甚麼了日？
曰：如何即是？
師曰：石戶非關鎖。
僧問：要路坦然，如何踐履？
師曰：我若指汝，則東西南北去也。