述曰：佛法之妙，莫要於凈土；凈土之妙，莫要於持名；持名之妙，莫要於小本阿彌陀經。小本之妙，莫要於靈峰要解。儻未讀要解，或讀未精詳，或精詳未貫徹，便謂於小本無不知，無不信，無不悟入，可乎？既於本經有未盡，一行三昧如何修行？既未善持名，凈土玄關如何優入？既未階凈信凈愿，十方三世佛祖大道如何荷擔？然則要解之有關於十方三世佛祖大道也，甚矣！今定十要，以要解為上首，厥義有三：一、祖佛經，以小本為凈土諸經之最要故；二、重持名，以末法修行，總以持名為行本故；三、立本經之大宗，以今解精徹確正，堪為要中之要故。讀十要者，請以要解為主，以余九為伴，能令邪解莫入，能令意見不容，能令心宗圓明，能令美善雙盡。夫然後不愧為真學佛者，夫然後不自誤誤人，夫然後必生凈土，夫然後可學一切佛法，夫然後知十方三世佛祖之大道，舉不外乎此矣。
凈土深旨，濫始於觀經之觀佛，匯澤於小本之持名，二經蓋不思議無上心要也。釋妙觀者，有天臺圣祖大宗，稱經發明要矣；釋小本者，振古於斯，諸美畢備，以言心要，似有待焉。
歲在丁亥，靈峰大師述成要解，如燈照色，而非光華；以義定名，而非擬議。不過道屋事，而聆者若驚，不外布帛菽粟之譚，而未曾有諸凡橫豎四土，事理一心，罔弗精義入神，要歸允當，使學者了然知生信發愿以起妙行，無縟焉矣。
爾小本得是疏，便覺一行三昧，橫吞萬派，而卓立孤標，事出非常，而道在伊邇。深固幽遠之藏，一旦盡開，吾聞善善之家，機理雙契。是故矢必應弦，藥必應病。今要解逗末世機，能提深警徹悟之人，俾其法界圓昭，盡杜虛解邪僻之習，又能使中下之輩信而有勇。至於正譌訂誤，纖巨不遺；渾然德音，方正不割。誠諸祖所密印，諸佛所共加，以為劫外優曇，掌中摩勒，匪阿也。癸巳歲，大師在歙浦演說，釋義分科，間有不同，尤覺聞所未聞，信所未信，華陽學人性旦錄出，名歙浦本。今重梓十要，遂以此本授鋟。謹序而識之。時戊申端陽後三日也。古歙學人成時和南書。
原夫諸佛憫念群迷，隨機施化，雖歸元無二，而方便多門，然於一切方便之中求其至直捷至圓頓者，則莫若念佛求生凈土。又於一切念佛法門之中求其至簡易至穩當者，則莫若信愿專持名號，是故凈土三經并行於世。而古人獨以阿彌陀經列為日課，豈非有見於持名一法普被三根，攝事理以無遺，統宗教而無外，尤為不可思議也哉？
古來注疏，代不乏人，世遠就湮，所存無幾，云棲和尚著為疏鈔，廣大精微，幽谿師伯述圓中鈔，高深洪博，蓋如日月中天，有目皆睹。特以文富義繁，邊涯莫測，或致初機淺識，信愿難階，故復弗揣庸愚，再述要解。不敢與二翁競異，亦不必與二翁強同，譬如側看成峰，橫看成嶺，縱皆不盡廬山真境，要不失為各各親見廬山而已。將釋經文，五重玄義。
第一、釋名，此經以能說、所說人為名。佛者，此土能說之教主，即釋迦牟尼，乘大悲愿力，生五濁惡世，以先覺覺後覺，無法不知，無法不見者也。說者，悅所懷也。佛以度生為懷，眾生成佛機熟，為說難信法，令究竟脫，故悅也。
阿彌陀，所說彼土之導師，以四十八愿接信愿念佛眾生生極樂世界，永階不退者也。梵語阿彌陀，此云無量壽，亦云無量光。要之，功德智慧、神通道力、依正莊嚴、說法化度，一一無量也。
一切金口，通名為經，對上五字，是通別合為題也。教、行、理三，各論通別，廣如臺藏所明。
第二、辨體，大乘經皆以實相為正體。吾人現前一念心性不在內，不在外，不在中間；非過去，非現在，非未來；非青黃赤白、長短方圓；非香，非味，非觸，非法。覓之了不可得，而不可言其無；具造百界千如，而不可言其有。離一切緣慮分別語言文字相，而緣慮分別語言文字，非離此別有自性。要之，離一切相即一切法，離故無相，即故無不相，不得已，強名實相。
實相之體，非寂非照，而復寂而恒照，照而恒寂。照而寂，強名常寂光土；寂而照，強名清凈法身。又照寂強名法身，寂照強名報身；又性德寂照名法身，修德寂照名報身；又修德照寂名受用身，修德寂照名應化身。寂照不二，身土不二，性修不二，真應不二，無非實相，實相無二，亦無不二。是故舉體作依作正，作法作報，作自作他，乃至能說所說，能度所度，能信所信，能愿所愿，能持所持，能生所生，能贊所贊，無非實相正印之所印也。
第三、明宗，宗是修行要徑，會體樞機，而萬行之綱領也。提綱，則眾目張；挈領，則襟袖至，故體後應須辨宗。
此經以信愿持名為修行之宗要，非信不足啟愿，非愿不足導行，非持名妙行不足滿所愿而證所信。經中先陳依正以生信，次勸發愿以導行，次示持名以徑登不退。
信則信自信他，信因信果，信事信理；愿則厭離娑婆，欣求極樂；行則執持名號，一心不亂。信自者，信我現前一念之心本非肉團，亦非緣影，豎無初後，橫絕邊涯，終日隨緣，終日不變。十方虛空、微塵、國土，元我一念心中所現物，我雖昏迷倒惑，茍一念回心，決定得生自心本具極樂，更無疑慮，是名信自。
信他者，信釋迦如來決無誑語，彌陀世尊決無虛愿，六方諸佛廣長舌決無二言，隨順諸佛真實教誨，決志求生，更無疑惑，是名信他。
信因者，深信散亂稱名猶為成佛種子，況一心不亂，安得不生凈土？是名信因。
信果者，深信凈土諸善聚會，皆從念佛三昧得生，如種瓜得瓜，種豆得豆，亦如影必隨形，響必應聲，決無虛棄，是名信果。
信事者，深信只今現前一念不可盡故，依心所現十方世界亦不可盡，實有極樂國在十萬億土外，最極清凈莊嚴，不同莊生寓言，是名信事。
信理者，深信十萬億土實不出我今現前介爾一念心外，以吾現前一念心性實無外故。又深信西方依正主伴，皆吾現前一念心中所現影。全事即理，全妄即真，全修即性，全他即自，我心徧故，佛心亦徧，一切眾生心性亦徧，譬如一室千燈，光光互徧，重重交攝，不相妨礙，是名信理。
如此信已，則娑婆即自心所感之穢，而自心穢，理應厭離；極樂即自心所感之凈，而自心凈，理應欣求。厭穢須舍至究竟，方無可舍；欣凈須取至究竟，方無可取。故妙宗云：取舍若極，與不取舍亦非異轍。設不從事取舍，但尚不取不舍，即是執理廢事。既廢於事，理亦不圓。若達全事即理，則取亦即理，舍亦即理，一取一舍，無非法界，故次信而明愿也。
言執持名號，一心不亂者，名以召德，德不可思議，故名號亦不可思議。名號功德不可思議，故使散稱為佛種，執持登不退也。然諸經示凈土行萬別千差，如觀像、觀想、禮拜、供養、五悔、六念等，一一行成，皆生凈土。唯持名一法收機最廣，下手最易，故釋迦慈尊無問自說，特向大智舍利弗拈出，可謂方便中第一方便，了義中無上了義，圓頓中最極圓頓，故云清珠投於濁水，濁水不得不清；佛號投於亂心，亂心不得不佛也。
信、愿、持名以為一乘真因，四種凈土以為一乘妙果，舉因則果必隨之，故以信、愿、持名為經正宗。其四種凈土之相，詳在妙宗鈔及梵網玄義，茲不具述，俟後釋依正文中，當略示耳。
第四、明力用，此經以往生不退為力用。往生有四土，各論九品，且略明得生四土之相。若執持名號，未斷見、思，隨其或散或定，於同居土分三輩九品。若持至事一心不亂，見、思任運先落，則生方便有余凈土；若至理一心不亂，豁破無明一品乃至四十一品，則生實報莊嚴凈土，亦分證常寂光土；若無明斷盡，則是上上實報，究竟寂光也。
不退有四義：一、念不退，破無明，顯佛性，徑生實報，分證寂光；二、行不退，見、思既落，塵沙亦破，生方便土，進趨極果；三、位不退，帶業往生，在同居土，蓮華托質，永離退緣；四、畢竟不退，不論至心散心，有心無心，或解不解，但彌陀名號，或六方佛名，此經名字一經於耳，假使千萬劫後，畢竟因斯度脫，如聞涂毒鼓，遠近皆喪，食少金剛，決定不消也。
復次，祗帶業生同居凈，證位不退者，皆與補處俱，亦皆一生必補佛位。夫上善一處是生同居，即已橫生上三土，一生補佛，是位不退，即已圓證三不退。如斯力用，乃千經萬論所未曾有，較彼頓悟正因，僅為出塵階漸，生生不退，始可期於佛階者，不可同日語矣。宗教之士，如何勿思？
第五、教相，此大乘菩薩藏攝，又是無問自說，徹底大慈之所加持，能令末法多障有情依斯徑登不退，故當來經法滅盡，特留此經住世百年，廣度含識，阿伽陀藥，萬病總持，絕待圓融，不可思議，華嚴奧藏，法華秘髓，一切諸佛之心要，菩薩萬行之司南，皆不出於此矣。欲廣嘆述，窮劫莫盡，智者自當知之。
入文分三：初、序分；二、正宗分；三、流通分。此三名初善、中善、後善。序如首，五官具存；正宗如身，臟腑無闕；流通如手足，運行不滯。故智者釋法華初一品皆為序，後十一品半皆為流通。又一時迹本二門各分三段，則等五品皆為迹門流通。
蓋序必提一經之綱，流通則法施不壅，關系非小。後人不達，見經文稍涉義理，便判入正宗，致序及流通僅存故套，安所稱初語亦善，後語亦善也哉？
初、序分二：初、通序；二、別序。初中二：初、標法會時處；二、引大眾同聞。今初如是我聞：一時，佛在舍衛國只樹給孤獨園，
如是，標信順。我聞，標師承。一時，標機感。佛，標教主。舍衛等，標說經處也。
實相妙理，古今不變，名如。依實相理，念佛求生凈土，決定無非，曰是。實相非我非無我，阿難不壞假名，故仍稱我。耳根發耳識，親聆圓音，如空印空，名聞。時無實法，以師資道合，說聽周足，名一時。
自覺覺他，覺行圓滿，人天大師，名佛。舍衛，此云聞物，中印度大國之名，波斯匿王所都也。匿王太子名只陀，此云戰勝。匿王大臣名須達多，此云給孤獨。給孤長者布金買太子園供佛及僧，只陀感嘆，施余未布少地，故并名只樹給孤獨園也。
二、引大眾同聞三：初、聲聞眾；二、菩薩眾；三、天人眾。聲聞居首者，出世相故，常隨從故，佛法賴僧傳故。菩薩居中者，相不定故，不常隨故，表中道義故。天人列後者，世間相故，凡圣品雜故，外護職故。初、聲聞眾又三：初、明類標數；二、表位嘆德；三、列上首名。今初與大比丘僧千二百五十人俱。
大比丘，受具足戒出家人也。比丘，梵語，含三義：一、乞士，一鉢資身，無所蓄藏，專求出要；二、破惡，正慧觀察，破煩惱惡，不墮愛見；三、怖魔，發心受戒，羯磨成就，魔即怖也。僧者，具云僧伽，此翻和合眾，同證無為解脫，名理和；身同住，口無諍，意同悅，見同解，戒同修，利同均，名事和也。
千二百五十人者，三迦葉師資共千人，身子、目連師資二百人，耶舍子等五十人，皆佛成道，先得度脫，感佛深恩，常隨從也。
皆是大阿羅漢，眾所知識。
阿羅漢亦含三義：一、應供，即乞士果；二、殺賊，即破惡果；三、無生，即怖魔果。復有慧解脫、俱解脫、無疑解脫三種不同。
今是無疑解脫，故名大。又本是法身大士示作聲聞，證此凈土不思議法，故名大也。從佛轉輪，廣利人天，故為眾所知識。
長老舍利弗、摩訶目犍連、摩訶迦葉、摩訶迦旃延、摩訶拘絺羅、離婆多、周利盤陀伽、難陀、阿難陀、羅睺羅、憍梵波提、賓頭盧頗羅墮、迦留陀夷、摩訶劫賓那、薄拘羅、阿
樓馱，如是等諸大弟子，
德臘俱尊，故名長老。身子尊者，聲聞眾中智慧第一。目連尊者，神通第一。飲光尊者，身有金光，傳佛心印為初祖，頭陀行第一。文飾尊者，婆羅門種，論議第一。大膝尊者，答問第一。星宿尊者，無倒亂第一。繼道尊者，因根鈍，僅持一偈，辯才無盡，義持第一。喜尊者，佛之親弟，儀容第一。慶喜尊者，佛之堂弟，復為侍者，多聞第一。覆障尊者，佛之太子，密行第一。牛呞尊者，宿世惡口，感此余報，受天供養第一。不動尊者，久住世間，應末世供，福田第一。黑光尊者，為佛使者，教化第一。房宿尊者，知星宿第一。善容尊者，壽命第一。無貧尊者，亦佛堂弟，天眼第一。
此等常隨眾，本法身大士示作聲聞，為影響眾，今聞凈土攝受功德，得第一義悉檀之益，增道損生，自凈佛土，復名當機眾矣。
并諸菩薩摩訶薩；文殊師利法王子、阿逸多菩薩、乾陀訶提菩薩、常精進菩薩，與如是等諸大菩薩菩薩摩訶薩，此云大道心成就有情，乃悲智雙運，自他兼利之稱。
佛為法王，文殊紹佛家業，名法王子，菩薩眾中智慧第一。非勇猛實智，不能證解凈土法門，故居初。彌勒，當來成佛，現居等覺，以究竟嚴凈佛國為要務，故次列。不休息者，曠劫修行不暫停故。常精進者，自利利他無疲倦故。
此等深位菩薩必皆求生凈土，以不離見佛，不離聞法，不離親近供養眾僧，乃能速疾圓滿菩提故。
及釋提桓因等，無量諸天大眾俱。
釋提桓因，此云能為主，即忉利天王等者，下等四王，上等夜摩、兜率、化樂、他化、色、無色，無量諸天也。大眾俱，謂十方天人、八部、修羅、人、非人等，無不與會，無非凈土法門所攝之機也。通序竟。
二、別序，發起序也。凈土妙門不可思議，無人能問，佛自唱依正名字為發起。又佛智監機無謬，見此大眾應聞凈土妙門而獲四益，故不俟問，便自發起。如梵網下卷，自唱位號，云我今盧舍那等，智者判作發起序，例可知也。
爾時，佛告長老舍利弗：從是西方過十萬億佛土，有世界名曰極樂，其土有佛，號阿彌陀，今現在說法。
凈土法門，三根普攝，絕待圓融，不可思議，圓收圓超一切法門，甚深難信，故特告大智慧者，非第一智慧不能直下無疑也。
西方者，橫亙直西，標示現處也。十萬億者，千萬曰億，今積億至十萬也。佛土者，三千大千世界通為一佛所化，且以此土言之。一須彌山，東、西、南、北各一洲，同一日月所照，一鐵圍山所繞，名一四天下。千四天下，名小千世界，千小千名中千世界，千中千名大千世界。過如此佛土十萬億之西，是極樂世界也。
問：何故極樂在西方？
答：此非善問。假使極樂在東，汝又問何故在東？豈非戲論？況自十一萬億佛土視之，又在東矣。何足致疑？
有世界名曰極樂，序依報國土之名也。豎約三際以辨時劫，橫約十方以定疆隅，故稱世界。極樂者，梵語須摩提，亦云安養、安樂、清泰等，乃永離眾苦，第一安隱之謂，如下廣釋。
然佛土有四，各分凈穢。凡圣同居土，五濁重者穢，五濁輕者凈。方便有余土，析空拙度證入者穢，體空巧度證入者凈。實報無障礙土，次第三觀證入者穢，一心三觀證入者凈。常寂光土，分證者穢，究竟滿證者凈。今云極樂世界，正指同居凈土，亦即橫具上三凈土也。有佛號阿彌陀，序正報教主之名也。翻譯如下廣釋。佛有三身，各論單復。法身單，指所證理性；報身單，指能證功德智慧；化身單，指所現相好色像。法身復者，自性清凈法身、離垢妙極法身。報身復者，自受用報身、他受用報身。化身復者，示生化身、應現化身；又佛界化身、隨類化身。雖辨單復三身，實非一非三，而三而一，不縱橫不并別，離過絕非，不可思議。
今云阿彌陀佛，正指同居土中示生化身，仍復即報即法也。復次，世界及佛皆言有者，具四義，的標實境，令欣求故。誠語指示，令專一故，簡非乾城陽焰，非權現曲示，非緣影虛妄，非保真偏但，破魔邪權小故。圓彰性具，令深證故。今現在說法者，簡上依正二有，非過去已滅，未來未成，正應發愿往生，親覲聽法，速成正覺也。
復次，二有現在，勸信序也；世界名極樂，勸愿序也；佛號阿彌陀，勸持名妙行序也。復次阿彌，序佛；說法，序法；現在海會，序僧。佛、法、僧同一實相，序體；從此起信、愿、行，序宗；信、愿、行成，必得往生，見佛聞法，序用；唯一佛界為所緣境，不雜余事，序教相也。言略意周矣。初、序分竟。
二、正宗分三：初、廣陳彼土依正妙果以啟信；二、特勸眾生應求往生以發愿；三、正示行者執持名號以立行。信愿持名，一經要旨，信愿為慧行，持名為行行。得生與否，全由信愿之有無；品位高下，全由持名之深淺。故慧行為前導，行行為正修，如目足并運也。初文為二：初、依報妙；二、正報妙。初又二：初、徵釋；二、廣釋。初又二：初、徵；二、釋。今初舍利弗！彼土何故名為極樂？
二、釋又二：初、約能受用釋；二、約所受用釋。今初其國眾生無有眾苦，但受諸樂，故名極樂。
眾生是能受用人，等覺以還皆可名，今且約人民言，以下下例上上也，娑婆苦樂雜。其實苦是苦苦，偪身心故；樂是壞苦，不久住故；非苦非樂是行苦，性遷流故。彼土永離三苦，不同此土對苦之樂，乃名極樂。
一往分別：同居五濁輕，無分段八苦，但受不病不老，自在游行，天食天衣，諸善聚會等樂；方便體觀巧，無沈空滯寂之苦，但受游戲神通等樂；實報心觀圓，無隔別不融之苦，但受無礙不思議樂；寂光究竟等，無法身滲漏，真常流注之苦，但受稱性圓滿究竟樂。
然同居眾生以持名善根福德同佛故，圓凈四土，圓受諸樂也。復次，極樂最勝，不在上三土，而在同居，良以上之，則十方同居遜其殊特，下又可與此土較量。所以凡夫優入而從容，橫超而度越。佛說苦樂，意在於此。
又舍利弗！極樂國土七重欄楯、七重羅網、七重行樹，皆是四寶周匝圍繞，是故彼國名為極樂。
七重，表七科道品。四寶，表常、樂、我、凈四德。周匝圍繞者，佛菩薩等無量住處也。皆四寶，則自功德深。周匝繞，則他賢圣徧。此極樂真因緣也。此等莊嚴，同居凈土是增上善業所感，亦圓五品觀所感，以緣生勝妙五塵為體；方便凈土是即空觀智所感，亦相似三觀所感，以妙真諦無漏五塵為體；實報凈土是妙假觀智所感，亦分證三觀所感，以妙俗諦無盡五塵為體；常寂光土是即中觀智所感，亦究竟三觀所感，以妙中諦稱性五塵為體。欲令易解，作此分別，實四土莊嚴無非因緣所生法，無不即空、假、中，所以極樂同居凈境，真俗圓融，不可限量，下皆仿此。
問：寂光惟理性，何得有此莊嚴？
答：一一莊嚴全體理性，一一理性具足莊嚴，方是諸佛究竟依果。若寂光不具勝妙五塵，何異偏真法性？
二、廣釋二：初、別釋所受；二、合釋能受所受。初又二：初、釋生處；二、結示佛力。今初又舍利弗！極樂國土有七寶池，八功德水充滿其中，池底純以金沙布地，四邊階道，金、銀、琉璃、玻瓈合成，上有樓閣，亦以金、銀、琉璃、玻瓈、硨磲、赤珠、瑪瑙而嚴飾之。池中蓮華大如車輪，青色青光、黃色黃光、赤色赤光、白色白光，微妙香潔。
上明住處，今明生處。寶池，金、銀等所成，不同此方土石也。八功德者：一、澄清，異此方渾濁；二、清冷，異寒熱；三、甘美，異咸淡劣味；四、輕軟，異沈重；五、潤澤，異㴼腐褪色；六、安和，異急暴；七、除饑渴，異生冷；八、長養諸根，異損壞諸根，及沴戾、增病、沒溺等也。充滿其中，異枯竭泛濫。底純金沙，異污泥。階道四寶，異磚石。陛級名階，坦途名道，重屋名樓，岑樓名閣。七寶樓閣，異此方土木丹青也。樓閣是住處，及法會處。但得寶池，蓮胞開敷，便可登四岸，入法會，見佛聞法也。
華輪者，輪王金輪大四十里，且舉最小者言。若據觀經及，大小實不可量，由同居凈土身相不等故也。青色名優鉢羅，黃色名拘勿頭，赤色名鉢頭摩，白色名芬陀利，由生身有光，故蓮胞亦有光。然極樂蓮華，光色無量，此亦略言耳。微妙香潔，略嘆蓮華四德。質而非形曰微，無礙曰妙，非形則非塵，故潔也。蓮胞如此，生身可知。
舍利弗！極樂國土成就如是功德莊嚴。
明上住處、生處種種莊嚴，皆是阿彌陀佛大愿大行稱性功德之所成就，故能徧嚴四種凈土，普攝十方三世一切凡圣令往生也。復次，佛以大愿作眾生多善根之因，以大行作眾生多福德之緣，令信、愿、持名者，念念成就如是功德，而皆是已成，非今非當。此則以阿彌種種莊嚴作增上本質，帶起眾生自心種種莊嚴，全佛即生，全他即自，故曰成就如是功德莊嚴。
二、合釋能受所受，又二：初、約五根、五塵明受用；次、約耳根聲塵明受用。初又二：初、正明；二、結示。今初又舍利弗！彼佛國土常作天樂，黃金為地，晝夜六時雨天曼陀羅華。其土眾生常以清旦，各以衣裓盛眾妙華，供養他方十萬億佛，即以食時，還到本國，飯食經行。
樂是聲塵，地是色塵，華是色、香二塵，食是味塵，盛華、散華、經行是觸塵，眾生五根對五塵可知。常作者，即六時也。黃金為地者，七寶所嚴地界，體是黃金也。
日分初、中、後，名晝三時；夜分初、中、後，名夜三時：故云晝夜六時。然彼土依正各有光明，不假日月，安分晝夜？且順此方假說分際耳。
曼陀羅，此云適意，又云白華。衣裓，是盛華器。眾妙華，明非曼陀羅一種，應如妙經四華，表四因位。
供養他方佛，表真因會趨極果，果德無不徧也。且據娑婆言十萬億佛，意顯生極樂已，還供釋迦、彌勒，皆不難耳。若阿彌神力所加，何遠不到哉？食時，即清旦，故云即以，明其神足不可思議，不離彼土，常徧十方，不假逾時回還也。此文顯極樂一聲、一塵、一剎那，乃至跨步彈指，悉與十方三寶貫徹無礙。又顯在娑婆則濁重惡障，與極樂不隔而隔。生極樂則功德甚深，與娑婆隔而不隔也。飯食經行者，念食食至，不假安排，食畢鉢去，不勞舉拭，但經行金地，華樂娛樂，任運進修而已。
舍利弗！極樂國土成就如是功德莊嚴。
二、約耳根聲塵明受用，以此方耳根最利，故別就法音廣明，其實極樂攝法界機，五塵一一圓妙，出生一切法門也。又二：初、別明；二、總結。初中二：初、化有情聲；二、化無情聲。初又二：初、鳥音法利；二、徵釋略顯。今初復次，舍利弗！彼國常有種種奇妙雜色之鳥：白鶴、孔雀、鸚鵡、舍利、迦陵頻伽、共命之鳥，是諸眾鳥晝夜六時出和雅音，其音演暢五根、五力、七菩提分、八圣道分，如是等法。其土眾生聞是音已，皆悉念佛念法念僧。
種種奇妙雜色，言多且美也，下略出六種。舍利，舊云鶖鷺，琦禪師云是春鶯，或然。迦陵頻伽，此云妙音，未出㲉時，音超眾鳥。共命，一身兩頭，識別報同，此二種，西域、雪山等處有之，皆寄此間愛賞者言其似而已。
六時出音，則知凈土不以鳥棲為夜，良以蓮華托生之身，本無昏睡，不假夜臥也。五根等者，三十七道品也。所謂四念處：一、身念處；二、受念處；三、心念處；四、法念處。四正勤：一、已生惡法令斷；二、未生惡法不令生；三、未生善法令生；四、已生善法令增長。四如意足：一、欲如意足；二、精進如意足；三、心如意足；四、思惟如意足。
五根者，信正道及助道法，名信根；行正道及諸助道善法，勤求不息，名精進根；念正道及諸助道善法，更無他念，名念根；攝心在正道及諸助道善法中，相應不散，名定根；為正道及諸助道善法，觀於苦等四諦，名慧根。五力者，信根增長，能破疑惑，破諸邪信，及破煩惱，名信力；精進根增長，破種種身心懈怠，成辦出世大事，名精進力；念根增長，破諸邪念，成就一切出世正念功德，名念力；定根增長，能破亂想，發諸事理禪定，名定力；慧根增長，能遮通別諸惑，發真無漏，名慧力。
七菩提分，亦名七覺分。智慧觀諸法時，善能簡別真偽，不謬取諸虛偽法，名擇法覺分。精進修諸道法時，善能覺了，不謬行於無益苦行，常勤心在真法中行，名精進覺分。若心得法喜，善能覺了此喜不依顛倒之法而喜，住真法喜，名喜覺分。若斷除諸見煩惱之時，善能覺了，除諸虛偽，不損真正善根，名除覺分。若舍所見念著境時，善能覺了所舍之境虛偽不實，永不追憶，名舍覺分。若發諸禪定之時，善能覺了諸禪虛假，不生愛見妄想，名定覺分。若修出世道時，善能覺了，常使定慧均平，或心沈沒，當念用擇法、精進、喜三覺分以察起之；或心浮動，當念用除、舍、定三覺分以攝持之，調和適中，名念覺分。
八圣道分，亦名八正道分。修無漏行，觀見四諦分明，名正見；以無漏心相應思惟動發覺知籌量，為令增長，入大涅盤，名正思惟；以無漏慧除四邪命，攝諸口業，住一切正語中，名正語；以無漏慧除身一切邪業，住清凈正身業中，名正業；以無漏慧通除三業中五種邪命，住清凈正命中，名正命；以無漏慧相應勤精進修涅盤道，名正精進；以無漏慧相應念正道及助道法，名正念；以無漏慧相應入定，名正定。
此等道品，依生滅四諦而修，即藏教道品；依無生四諦而修，即通教道品；依無量四諦而修，即別教道品；依無作四諦而修，即圓教道品。藏道品，名半字法門，凈土濁輕，似不必用，為小種先熟者或暫用之。通道品，名大乘初門，三乘共稟，同居凈土多說之。別道品，名獨菩薩法，同居、方便凈土多說之。圓道品，名無上佛法，有利根者，於四凈土皆得聞也。
如是等法者，等前念處、正勤、如意足，等余四攝、六度、十力、無畏、無量法門也。三十七品收法雖盡，而機緣不等，作種種開合，名義不同，隨所欲聞，無不演暢，故令聞者念三寶，發菩提心，伏滅煩惱也。灼見慈威不可思議，故念佛；法喜入心，法味充足，故念法；同聞共稟，一心修證，故念僧。能念即三觀，所念三寶有別相、一體及四教意義、三諦權實之不同。如上料簡道品應知。
舍利弗！汝勿謂此鳥實是罪報所生。所以者何？彼佛國土無三惡道。舍利弗！其佛國土尚無惡道之名，何況有實。是諸眾鳥皆是阿彌陀佛欲令法音宣流，變化所作。
徵釋可知。
問：白鶴等非惡道名耶？
答：既非罪報，則一一名字皆詮如來究竟功德，所謂究竟白鶴等，無非性德美稱，豈惡名哉？
問：化作眾鳥，何義？
答：有四悉檀因緣：凡情喜此諸鳥，順情而化，令歡喜故；鳥尚說法，令聞生善故；不於鳥起下劣想，對治分別心故；鳥即彌陀，令悟法身平等，無不具，無不造故。此中顯微風樹網等音，及一切依正假實，當體即是阿彌陀佛三身四德，毫無差別也。
舍利弗！彼佛國土，微風吹動，諸寶行樹及寶羅網出微妙音，譬如百千種樂同時俱作，聞是音者，自然皆生念佛念法念僧之心。
情與無情，同宣妙法，四教道品、無量法門，同時演說，隨類各解，能令聞者念三寶也。念三寶是從悉檀獲益，凡夫創聞，大踴徧身，是歡喜益；與三寶氣分交接，必能發菩提心，是生善益；由此伏滅煩惱，是破惡益；證悟一體三寶，是入理益也。初、別明竟。
舍利弗！其佛國土成就如是功德莊嚴。
重重結示，令深信一切莊嚴皆導師愿行所成，種智所現，皆吾人凈業所感，唯識所變，佛心、生心互為影質。如眾燈明，各徧似一，全理成事，全事即理，全性起修，全修在性，亦可深長思矣。奈何離此凈土，別譚唯心凈土，甘墮鼠即鳥空之誚也哉！初、依報妙竟。
二、正報妙二：初、徵釋名號；二、別釋主伴。初中二：初、徵；二、釋。今初舍利弗！於汝意云何？彼佛何故號阿彌陀？
此經的示持名妙行，故特徵釋名號，欲人深信萬德洪名不可思議，一心執持，無復疑貳也。
二、釋二：初、約光明釋；二、約壽命釋。阿彌陀，正翻無量，本不可說，本師以光、壽二義收盡一切無量，光則橫徧十方，壽則豎窮三際。橫豎交徹，即法界體，舉此體作彌陀身土，亦即舉此體作彌陀名號，是故彌陀名號即眾生本覺理性，持名即始覺合本，始本不二，生佛不二，故一念相應一念佛，念念相應念念佛也。今初舍利弗！彼佛光明無量，照十方國，無所障礙，是故號為阿彌陀。
心性寂而常照，故為光明今徹證心性無量之體，故光明無量也。諸佛皆徹性體，皆照十方，皆可名無量光，而因中愿力不同，隨因緣立別名。
彌陀為法藏比丘，發四十八愿，有光明恒照十方之愿，今果成，如愿也。法身光明無分際，報身光明稱真性，此則佛佛道同。應身光明有照一由旬者，十、百、千由旬者，一世界，十、百、千世界者，唯阿彌普照，故別名無量光。然三身不一不異，為令眾生得四益，故作此分別耳。當知無障礙，約人民言，由眾生與佛緣深，故佛光到處，一切世間無不圓見也。
又舍利弗！彼佛壽命及其人民無量無邊阿僧只劫，故名阿彌陀。
心性照而常寂，故為壽命今徹證心性無量之體，故壽命無量也。法身壽命無始無終，報身壽命有始無終，此亦佛佛道同，皆可名無量壽，應身隨愿隨機，延促不等。法藏愿王，有佛及人壽命皆無量之愿，今果成如愿，別名無量壽也。
阿僧只，無邊無量皆算數名，實有量之無量。然三身不一不異，應身亦可即是無量之無量矣。及者，并也。人民，指等覺以還，謂佛壽命并其人民壽命，皆無量等也。當知光壽名號，皆本眾生建立，以生佛平等，能令持名者光明、壽命同佛無異也。
復次，由無量光義，故眾生生極樂即生十方，見阿彌陀佛即見十方諸佛，能自度即普利一切。由無量壽義，故極樂人民即是一生補處，皆定此生成佛，不至異生。當知離卻現前一念無量光壽之心，何處有阿彌陀佛名號？而離卻阿彌陀佛名號，何由徹證現前一念無量光壽之心？愿深思之！愿深思之！
二、別釋主伴二：初、別釋；二、結示。初又二：初、主；二、伴。今初。此亦釋別序中今現在說法句。
舍利弗！阿彌陀佛成佛已來，於今十劫。
此明極樂世界教主成就也。然法身無成無不成，不應論劫。報身因圓果滿名成，應身為物示生名成，皆可論劫。又法身因修德顯，亦可論成論劫，報身別無新得，應身如月印川，亦無成不成，不應論劫。但諸佛成道各有本迹，本地并不可測。且約極樂示成之迹而言，即是三身一成一切成，亦是非成非不成而論成也。又佛壽無量，今僅十劫，則現在說法，時正未央，普勸三世眾生速求往生，同佛壽命，一生成辦也。又下文無數聲聞、菩薩及與補處，皆十劫所成就，正顯十方三世往生不退者，多且易也。
又舍利弗！彼佛有無量無邊聲聞弟子，皆阿羅漢，非是算數之所能知，諸菩薩眾亦復如是。
他方定性二乘不得生彼，若先習小行，臨終回向菩提，發大誓愿者，生彼國已，佛順機說法，令斷見思，故名羅漢。如別教七住斷見思之類，非實聲聞也。蓋藏、通二教不聞他方佛名，今聞彌陀名號，信愿往生，總屬別、圓二教所攝機矣。
舍利弗！彼佛國土成就如是功德莊嚴。
佛及聲聞、菩薩并是彌陀因中愿行所成，亦是果上一成一切成，是則佛、菩薩、聲聞，各各非自非他，自他不二，故云成就如是功德莊嚴。能令信愿持名者，念念亦如是成就也。初、廣陳彼土依正妙果以啟信竟。
二、特勸眾生應求往生以發愿二：初、揭示無上因緣；二、特勸凈土殊勝，謂帶業往生，橫出三界，同居橫具四土，開顯四教法輪，眾生圓凈四土，圓見三身，圓證三不退，人民皆一生成佛，如是等勝異超絕，全在此二科點示，須諦研之。今初又舍利弗！極樂國土眾生生者，皆是阿鞞跋致，其中多有一生補處，其數甚多，非是算數所能知之，但可以無量無邊阿僧只說。
阿鞞跋致，此云不退。一、位不退，入圣流，不墮凡地；二、行不退，恒度生，不墮二乘地；三、念不退，心心流入薩婆若海。若約此土，藏初果，通見地，別初住，圓初信，名位不退；通菩薩，別十行，圓十信，名行不退；別初地，圓初住，名念不退。
今凈土五逆十惡十念成就，帶業往生，居下下品者，皆得三不退。然據教道，若是凡夫，則非初果等；若是二乘，則非菩薩等；若是異生，則非同生性等。又念不退，非復異生；行不退，非僅見道；位不退，非是人民。躐等則成大妄，進步則舍故稱，唯極樂同居，一切俱非，一切俱是，十方佛土無此名相，無此階位，無此法門，非心性之極致，持名之奇勳，彌陀之大愿，何以有此一生補處者？只一生補佛位，如彌勒、觀音等，極樂人民普皆一生成佛，人人必實證補處，故其中多有此等上善，不可數知也。
復次，釋迦一代時教，惟華嚴明一生圓滿，而一生圓滿之因，則末後中十大愿王導歸安養，且以此勸進華藏海眾。嗟乎！凡夫例登補處，奇倡極談，不可測度。華嚴所稟，卻在此經。而天下古今，信尟疑多，辭繁義蝕，余唯有剖心瀝血而已。
舍利弗！眾生聞者，應當發愿，愿生彼國。所以者何？得與如是諸上善人俱會一處。
前羅漢、菩薩但可云善人，唯補處居因位之極，故云上。其數甚多，故云諸。俱會一處，猶言凡圣同居。尋常由實圣過去有漏業，權圣大慈悲愿，故凡夫得與圣人同居。至實圣灰身，權圣機盡，便升沈碩異，苦樂懸殊，乃暫同，非究竟同也。
又天壤之間，見聞者少；幸獲見聞，親近步趨者少。又佛世圣人縱多，如珍如瑞，不能徧滿國土，如眾星微塵。
又居雖同，而所作所辦則迥不同。今同以無漏不思議業感生俱會一處為師友，如塤如篪，同盡無明，同登妙覺，是則下凡眾生於念不退中，超盡四十一因位。若謂是凡夫，卻不歷異生，必補佛職，與觀音、勢至無別；若謂是一生補處，卻可名凡夫，不可名等覺菩薩。此皆教網所不能收，剎網所不能例。當知吾人大事因緣，同居一關，最難透脫，唯極樂同居超出十方同居之外，了此方能深信彌陀愿力。信佛力，方能深信名號功德。信持名，方能深信吾人心性本不可思議也。具此深信，方能發於大愿，文中應當二字，即指深信。深信發愿，即無上菩提，合此信愿，的為凈土指南，由此而執持名號，乃為正行。
若信愿堅固，臨終十念一念，亦決得生；若無信愿，縱將名號持至風吹不入，雨打不濕，如銀墻鐵壁相似，亦無得生之理。修凈業者，不可不知也。大本阿彌陀經亦以發菩提愿為要，正與此同。
三、正示行者執持名號以立行二：初、正示無上因果；二、重勸。今初舍利弗！不可以少善根福德因緣得生彼國。舍利弗！若有善男子、善女人聞說阿彌陀佛，執持名號，若一日、若二日、若三日、若四日、若五日、若六日、若七日，一心不亂，其人臨命終時，阿彌陀佛與諸圣眾現在其前，是人終時心不顛倒，即得往生阿彌陀佛極樂國土。
菩提正道名善根，即親因；種種助道，施、戒、禪等，名福德，即助緣。聲聞、緣覺菩提，善根少，人天有漏福業，福德少，皆不可生凈土。唯以愿信執持名號，則一一聲悉具多善根福德。散心稱名，福善亦不可量，況一心不亂哉！故使感應道交，文成印壞，彌陀圣眾不來而來，親垂接引；行人心識不往而往，托質寶蓮也。
善男女者，不論出家在家、貴賤老少、六趣四生，但聞佛名，即多劫善根成熟，五逆十惡皆名善也。阿彌陀佛是萬德洪名，以名召德，罄無不盡故，即以執持名號為正行，不必更涉觀想、參究等行，至簡易，至直捷也。聞而信，信而愿，乃肯執持。不信不愿，與不聞等，雖為遠因，不名聞慧。執持則念念憶佛名號，故是思慧。
然有事持、理持，事持者，信有西方阿彌陀佛，而未達是心作佛，是心是佛，但以決志愿求生故，如子憶母，無時暫忘。理持者，信西方阿彌陀佛是我心具，是我心造，即以自心所具所造洪名為系心之境，令不暫忘也。
一日至七日者，克期辦事也。利根一日即不亂，鈍根七日方不亂，中根二、三、四、五、六日不定。又利根能七日不亂，鈍根僅一日不亂，中根六、五、四、三、二日不定。
一心亦二種，不論事持、理持，持至伏除煩惱，乃至見思先盡，皆事一心。不論事持、理持，持至心開，見本性佛，皆理一心。事一心，不為見思所亂；理一心，不為二邊所亂，即修慧也。不為見思亂故，感變化身佛及諸圣眾現前，心不復起娑婆界中三有顛倒，往生同居、方便二種極樂世界。不為二邊亂故，感受用身佛及諸圣眾現前，心不復起生死、涅盤二見顛倒，往生實報、寂光二種極樂世界。
當知執持名號既簡易直捷，仍至頓至圓，以念念即佛故，不勞觀想，不必參究，當下圓明，無余無欠，上上根不能踰其閫，下下根亦能臻其域，其所感佛，所生土，往往勝進，亦不一概，可謂橫該八教，豎徹五時。所以徹底悲心，無問自說，且深嘆其難信也。
問：觀經專明作觀，何謂不勞觀想？
答：此義即出觀經，彼經因勝觀，非凡夫心力所及，故於第十三別開劣像之觀，而障重者猶不能念彼佛，故於第十六大開稱名之門。今經因末世障重者多，故專主第十六觀，當知人根雖鈍，而丈六八尺之像身、無量壽佛之名字，未嘗不心作心是，故觀劣者不勞勝觀，而稱名者并不勞觀想也。
問：天奇毒峰諸祖皆主參念佛者是誰，何謂不必參究？
答：此義即出天奇諸祖，前祖因念佛人不契釋迦徹底悲心，故傍不甘，直下詰問，一猛提醒，何止長夜復旦？我輩至今日猶不肯死心念佛，苦欲執敲門瓦子向屋打親生爺娘，則於諸祖成惡逆，非善順也。
進問：此在肯心者則可，未肯者，何得相應？
曰：噫！正唯未肯，所以要你肯心相應。汝等正信未開，如生牛皮，不可屈折，當知有目者固無日下然燈之理，而無目者亦何必於日中苦覓燈炬？大勢至法王子云：不假方便，自得心開。此一行三昧中大火聚語也。敢有觸者，寧不被燒？問：臨終佛現，寧保非魔？
答：修心人不作佛觀而佛忽現，非本所期，故名魔事。念佛見佛，已是相應，況臨終非致魔時，何須疑慮？
問：七日不亂，平時耶？臨終耶？
答：平時也。
問：七日不亂之後，復起惑造業，亦得生耶？
答：果得一心不亂之人，無更起惑造業之事。
問：大本十念、寶王一念，平時耶？臨終耶？
答：十念通二時，晨朝十念屬平時。十念得生，與觀經十念稱名同，屬臨終時，一念則但約臨終時。
問：十念、一念并得生，何須七日？
答：若無平時七日工夫，安有臨終十念、一念？縱下下品逆惡之人，并是夙因成熟，故感臨終遇善友，聞便信愿，此事萬中無一，豈可僥幸？凈土或問斥此最詳，今人不可不讀。
問：西方去此十萬億土，何得即生？
答：十萬億土不出我現前一念心性之外，以心性本無外故。又仗自心之佛力接引，何難即生？如鏡中照數十層山水樓閣，層數宛然，實無遠近，一照俱了，見無先後。從是西方過十萬億佛土，有世界名曰極樂亦如是，其土有佛，號阿彌陀，今現在說法亦如是。其人臨命終時，阿彌陀佛與諸圣眾現在其前，是人終時心不顛倒，即得往生阿彌陀佛極樂國土亦如是。當知字字皆海印三昧，大圓鏡智之靈文也。
問：持名判行行，則是助行，何名正行？
答：依一心說信、愿、行，非先後，非定三。蓋無愿、行，不名真信；無行、信，不名真愿；無信、愿，不名真行。今全由信愿持名，故信、愿、行三，聲聲圓具，所以名多善根福德因緣。觀經稱佛名故，念念中除八十億劫生死之罪，此之謂也。若福善不多，安能除罪如此之大？
問：臨終猛切，能除多罪，平日至心稱名，亦除罪否？
答：如日出，群闇消；稱洪名，萬罪滅。
問：散心稱名，亦除罪否？
答：名號功德不可思議，寧不除罪？但不定往生，以悠悠散善難敵無始積罪故。當知積罪假使有體相者，盡虛空界不能容受，雖百年晝夜，彌陀十萬，一一聲滅八十億劫生死，然所滅罪如爪上土，未滅罪如大地土，唯念至一心不亂，則如健人突圍而出，非復三軍能制耳。
然稱名便為成佛種子，如金剛，終不可壞。佛世一老人求出家，五百圣眾皆謂無善根，佛言此人無量劫前為虎偪，失聲稱南無佛，今此善根成熟，值我得道，非二乘道眼所知也。由此觀之，法華明過去佛所，散亂稱名，皆已成佛，豈不信哉？
伏愿緇素智愚，於此簡易直捷無上圓頓法門，勿視為難而輒生退諉，勿視為易而漫不策勤，勿視為淺而妄致藐輕，勿視為深而弗敢承任。蓋所持之名號真實不可思議，能持之心性亦真實不可思議，持一聲，則一聲不可思議，持十、百、千、萬、無量無數聲，聲聲皆不可思議也。
舍利弗！我見是利，故說此言，若有眾生聞是說者，應當發愿生彼國土。
我見者，佛眼所見，究盡明了也。是利者，橫出五濁，圓凈四土，直至不退位盡，是為不可思議功德之利也。復次，是利，約命終時心不顛倒而言。蓋穢土自力修行，生死關頭最難得力，無論頑修狂慧，懡㦬無功。即悟門深遠，操履潛確之人，儻分毫習氣未除，未免隨強偏墜，永明祖師所謂十人九蹉路，陰境若現前，瞥爾隨他去，此誠可寒心者也。
初果昧於出胎，菩薩昏於隔陰，者豈容強作主宰，僥幸顢頇？唯有信愿持名，仗他力故，佛慈悲愿，定不唐捐，彌陀圣眾現前慰導，故得無倒，自在往生。佛見眾生臨終倒亂之苦，特為保任此事，所以殷勤再勸發愿，以愿能導行故也。
問：佛既心作心是，何不竟言自佛，而必以他佛為勝，何也？
答：此之法門，全在了他即自。若諱言他佛，則是他見未忘；若偏重自佛，卻成我見顛倒。又悉檀四益，後三益事不孤起，儻不從世界深發慶信，則欣厭二益尚不能生，何況悟入理佛？唯即事持達理持，所以彌陀圣眾現前，即是本性明顯，往生彼土，見佛聞法，即是成就慧身，不由他悟。法門深妙，破盡一切戲論，斬盡一切意見，唯馬鳴、龍樹、智者、永明之流，徹底擔荷得去。其余世智辯聰，通儒禪客，盡思度量，愈推愈遠。又不若愚夫婦老實念佛者，為能潛通佛智，暗合道妙也。我見是利，故說此言，分明以佛眼佛音印定此事，豈敢違抗，不善順入也哉？二、正宗分竟。
三、流通分，信愿持名一法，圓收圓超一切法門，豎與一切法門渾同，橫與一切法門迥異。既無問自說，誰堪倡募流通？唯佛與佛，乃能究盡諸法實相，此經唯佛境界，唯佛佛可與流通耳。文為二：初、普勸；二、結勸。初中三：初、勸信流通；二、勸愿流通；三、勸行流通。初中二：初、略引標題；二、徵釋經題。初中六：初、東方六、上方。唐譯十方，今略攝故。今初舍利弗！如我今者贊嘆阿彌陀佛不可思議功德之利，東方亦有阿閦鞞佛、須彌相佛、大須彌佛、須彌光佛、妙音佛，如是等恒河沙數諸佛，各於其國出廣長舌相，徧覆三千大千世界，說誠實言：汝等眾生當信是稱贊不可思議功德一切諸佛所護念經。
不可思議，略有五意：一、橫超三界，不俟斷惑；二、即西方橫具四土，非由漸證；三、但持名號，不假禪觀諸方便；四、一七為期，不藉多劫多生多年月；五、持一佛名即為諸佛護念，不異持一切佛名。此皆導師大愿行之所成就，故曰阿彌陀佛不可思議功德之利。又行人信愿持名，全攝佛功德成自功德，故亦曰阿彌陀佛不可思議功德之利。
下又曰諸佛不可思議功德，我不可思議功德，是諸佛釋迦皆以阿彌為自也。阿閦鞞，此云無動，佛有無量德，應有無量名，隨機而立，或取因，或取果，或性，或相，或行愿等，雖舉一隅，仍具四悉，隨一一名，顯所詮德，劫壽說之不能悉也。東方虛空不可盡，世界亦不可盡；世界不可盡，住世諸佛亦不可盡，略舉恒河沙耳。此等諸佛各出廣長舌勸信此經，而眾生猶不生信，頑冥極矣。
常人三世不妄語，舌能至鼻，藏果頭佛三大僧只劫不妄語，舌薄廣長可覆面。今證大乘凈土妙門，所以徧覆三千，表理誠稱真，事實非謬也。標出經題，流通之本，什師順此方好略譯今題，巧合持名妙行，奘師譯云稱贊凈土佛攝受經，文有詳略，義無增減。
舍利弗！南方世界有日月燈佛、名聞光佛、大焰肩佛、須彌燈佛、無量精進佛，如是等恒河沙數諸佛，各於其國出廣長舌相，徧覆三千大千世界，說誠實言：汝等眾生當信是稱贊不可思議功德一切諸佛所護念經。
舍利弗！西方世界有無量壽佛、無量相佛、無量幢佛、大光佛、大明佛、寶相佛、凈光佛，如是等恒河沙數諸佛，各於其國出廣長舌相，徧覆三千大千世界，說誠實言：汝等眾生當信是稱贊不可思議功德一切諸佛所護念經。
無量壽佛與彌陀同名，十方各方面同名諸佛無量也。然即是導師亦可，為度眾生，不妨轉贊釋迦如來所說。
舍利弗！北方世界有焰肩佛、最勝音佛、難沮佛、日生佛、網明佛，如是等恒河沙數諸佛，各於其國出廣長舌相，徧覆三千大千世界，說誠實言：汝等眾生當信是稱贊不可思議功德一切諸佛所護念經。
舍利弗！下方世界有師子佛、名聞佛、名光佛、達磨佛、法幢佛、持法佛，如是等恒河沙數諸佛，各於其國出廣長舌相，徧覆三千大千世界，說誠實言：汝等眾生當信是稱贊不可思議功德一切諸佛所護念經。
此界水輪、金輪、風輪之下，復有下界非非想天等，乃至重重無盡也。達磨，此云法。
舍利弗！上方世界有梵音佛、宿王佛、香上佛、香光佛、大焰肩佛、雜色寶華嚴身佛、娑羅樹王佛、寶華德佛、見一切義佛、如須彌山佛，如是等恒河沙數諸佛，各於其國出廣長舌相，徧覆三千大千世界，說誠實言：汝等眾生當信是稱贊不可思議功德一切諸佛所護念經。
此界非非想天之上，復有上界風輪、金輪及三界等，重重無盡也。
問：諸方必有凈土，何偏贊西方？
答：此亦非善問，假使贊阿閦國，汝又疑偏東方，展轉戲論。
問：何不徧緣法界？
答：有三義：令初機易標心故、阿彌本愿勝故、佛與此土眾生偏有緣故。蓋佛度生，生受化，其間難易淺深，總在於緣。緣之所在，恩德弘深，種種教啟，能令歡喜信入，能令觸動宿種，能令魔障難遮，能令體性開發，諸佛本從法身垂迹，固結緣種，若世出世，悉不可思議。尊隆於教乘，舉揚於海會，沁入於苦海，慈契於寂光，所以萬德欽承，群靈拱極，當知佛種從緣起。緣即法界，一念一切念，一生一切生，一香一華，一聲一色，乃至受懺授記，摩頂垂手，十方三世，莫不徧融，故此增上緣因，名法界緣起，此正所謂徧緣法界者也。淺位人便可決志專求，深位人亦不必舍西方而別求華藏。若謂西方是權，華藏是實；西方小，華藏大者，全墮眾生徧計執情，以不達權實一體，大小無性故也。
舍利弗！於汝意云何？何故名為一切諸佛所護念經？舍利弗！若有善男子、善女人聞是經受持者，及聞諸佛名者，是諸善男子、善女人皆為一切諸佛之所護念，皆得不退轉於阿耨多羅三藐三菩提。是故，舍利弗！汝等皆當信受我語及諸佛所說。
此經獨詮無上心要，諸佛名字，并詮無上圓滿究竟萬德，故聞者皆為諸佛護念。又聞經受持，即執持名號。阿彌名號，諸佛所護念故。
問：但聞諸佛名，而未持經，亦得護念不退耶？
答：此義有局有通。占察謂：雜亂垢心，雖誦我名，而不為聞。以不能生決定信解，但獲世間善報，不得廣大深妙利益。若到一行三昧，則成廣大微妙行心，名得相似無生法忍，乃為得聞十方佛名。此亦應爾，故須聞已執持，至一心不亂，方為聞諸佛名，蒙諸佛護念，此局義也。
通義者，諸佛慈悲不可思議，名號功德亦不可思議，故一聞佛名，不論有心無心，若信若否，皆成緣種，況佛度眾生不簡怨親，恒無疲倦。茍聞佛名，佛必護念，又何疑焉？然據金剛三論，根熟菩薩為佛護念，位在別地圓住，蓋約自力，必入同生性乃可護念。今仗他力，故相似位即蒙護念，乃至相似位以還，亦皆有通護念之義，下至一聞佛名，於同體法性有資發力，亦得遠因，終不退也。
阿耨多羅，此云無上。三藐三菩提，此云正等正覺，即大乘果覺也。圓三不退，乃一生成佛異名，故勸身子等皆當信受。聞名功德如此，釋迦及十方諸佛同所宣說，可不信乎？初、勸信流通竟。
舍利弗！若有人已發愿、今發愿、當發愿，欲生阿彌陀佛國者，是諸人等皆得不退轉於阿耨多羅三藐三菩提，於彼國土若已生、若今生、若當生。是故，舍利弗！諸善男子、善女人若有信者，應當發愿生彼國土。
已愿已生、今愿今生、當愿當生，正顯依信所發之愿無虛也。非信不能發愿，非愿信亦不生，故云若有信者，應當發愿。又愿者，信之券，行之樞，尤為要務。舉愿則信行在其中，所以殷勤三勸也。復次，愿生彼國，即欣厭二門：厭離娑婆，與依苦集二諦所發二種弘誓相應；欣求極樂，與依道滅二諦所發二種弘誓相應。故得不退轉於大菩提道。
問：今發愿但可云當生，何名今生？
答：此亦二義：一、約一期名今，現生發愿持名，臨終定生凈土；二、約剎那名今，一念相應一念生，念念相應念念生，妙因妙果，不離一心。如稱兩頭，低昂時等，何俟娑婆報盡，方育珍池？只今信愿持名，蓮萼光榮，金臺影現，便非娑婆界內人矣。極圓極頓，難議難思，唯有大智，方能諦信。
三、勸行流通二：初、諸佛轉贊；二、教主結嘆。今初舍利弗！如我今者稱贊諸佛不可思議功德，彼諸佛等亦稱贊我不可思議功德，而作是言：釋迦牟尼佛能為甚難希有之事，能於娑婆國土，五濁惡世：劫濁、見濁、煩惱濁、眾生濁、命濁中，得阿耨多羅三藐三菩提，為諸眾生說是一切世間難信之法。
諸佛功德、智慧雖皆平等，而施化則有難易，凈土成菩提易，濁世難；為凈土眾生說法易，為濁世眾生難；為濁世眾生說漸法猶易，說頓法難；為濁世眾生說余頓法猶易，說凈土橫超頓法尤難。為濁世眾生說凈土橫超頓修頓證妙觀，已自不易，說此無藉劬勞修證，但持名號，徑登不退，奇特勝妙，超出思議，第一方便，更為難中之難，故十方諸佛無不推我釋迦偏為勇猛也。
劫濁者，濁法聚會之時。劫濁中，非帶業橫出之行，必不能度。見濁者，五利使邪見增盛，謂身見、邊見、見取、戒取及諸邪見。昏昧汩沒，故名為濁。見濁中，非不假方便之行，必不能度。煩惱濁者，五鈍使煩惑增盛，謂貪、瞋、癡、慢、疑，煩動惱亂，故名為濁。煩惱濁中，非即凡心是佛心之行，必不能度。眾生濁者，見煩惱所感麤弊五陰和合，假名眾生，色心并皆陋劣，故名為濁。眾生濁中，非欣厭之行，必不能度。命濁者，因果并劣，壽命短促，乃至不滿百歲，故名為濁。命濁中，非不費時劫，不勞勤苦之行，必不能度。
復次，祗此信愿莊嚴，一聲阿彌陀佛，轉劫濁為清凈海會，轉見濁為無量光，轉煩惱濁為常寂光，轉眾生濁為蓮華化生，轉命濁為無量壽。故一聲阿彌陀佛，即釋迦本師於五濁惡世所得之阿耨多羅三藐三菩提法，今以此果覺，全體授與濁惡眾生，乃諸佛所行境界。唯佛與佛能究盡，非九界自力所能信解也。諸眾生，別指五濁惡人。一切世間，通指四土器世間，九界有情世間也。
二、教主結嘆。前勸信流通是諸佛付囑，此本師付囑，囑語略別，從通但云一切世間，猶前諸佛所云汝等眾生，當知文殊、迦葉等，皆在所囑也。
舍利弗！當知我於五濁惡世行此難事，得阿耨多羅三藐三菩提，為一切世間說此難信之法，是為甚難。
信愿持名一行，不涉施為，圓轉五濁，唯信乃入，非思議所行境界，設非本師來入惡世，示得菩提，以大智大悲見此行此說此，眾生何由稟此也哉？然吾人處劫濁中，決定為時所囿，為苦所偪；處見濁中，決定為邪智所纏，邪師所惑；處煩惱濁中，決定為貪欲所陷，惡業所螫；處眾生濁中，決定安於臭穢而不能洞覺，甘於劣弱而不能奮飛；處命濁中，決定為無常所吞，石火電光，措手不及。若不深知其甚難，將謂更有別法可出五濁，烽㶿宅戲論紛然，唯深知其甚難，方肯死盡偷心，寶此一行。此本師所以極口說其難甚，而深囑我等當知也。初、普勸竟。
佛說此經已，舍利弗及諸比丘、一切世間天、人、阿修羅等，聞佛所說，歡喜信受，作禮而去。
法門不可思議，難信難知，無一人能發問者。佛智監機，知眾生成佛緣熟，無問自說，令得四益，如時雨化，故歡喜信受也。
身心怡悅，名歡喜。毫無疑惑，名信。領納不忘，名受。感大恩德，投身歸命，名作禮。依教修持，一往不退，名而去。
經云：末法億億人修行，罕一得道，唯依念佛得度。嗚呼！今正是其時矣。舍此不思議法門，其何能淑？
旭出家時，宗乘自負，藐視教典，妄謂持名曲為中下，後因大病，發意西歸，復研妙宗、圓中二鈔，及云棲疏鈔等書，始知念佛三昧實無上寶王，方肯死心執持名號，萬牛莫挽也。
吾友去病，久事凈業，欲令此經大旨辭不繁而炳著，請余為述要解。余欲普與法界有情同生極樂，理不可卻，舉筆於丁亥九月二十有七，脫稿於十月初五，凡九日告成。
所愿一句一字，咸作資糧，一見一聞，同階不退，信疑皆植道種，贊謗等歸解脫，仰唯諸佛菩薩攝受證明，同學友人隨喜加被。西有道人蕅益智旭閣筆故跋，時年四十有九。
經云：三界唯心，萬法唯識。古人云：念自性彌陀，生唯心凈土。合觀之，是心作佛，是心是佛，心外無佛，佛外無心之義明矣。後人不達，舍西方極樂，別言唯心凈土；舍萬德慈尊，別言自性彌陀。不幾心外有佛，佛外有心耶？
靈峰大師深悟心性無外之體，特為此經拈出要解，一展讀時，信愿持名人可自操其券，不唯言簡意周，且使希有甚難之宗，如聲鼓鐸，盡開經藏，無復匱藏，誠古今所未有也。名曰要解，其斯為無上心要矣乎！古吳凈業弟子正知去病氏謹識。
此本系性旦癸巳歲在歙浦棲云院所聽錄者，於時隨允持循、蒼暉晟、堅密時諸公之後，獲聞法要，覺老人此翻，心膽盡吐。蓋秘密之藏，會當大啟於今時，非偶然也，因退而紀之。甲午冬，老人病中口授數處令改正，此本遂稱允當。及老人西逝，性旦以病拙藪逋，薄福多障，無緣流通闡播，聊識其後，以志不忘云。庚子夏華陽學人性旦拭涕跋。