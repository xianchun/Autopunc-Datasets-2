王今且聽，釋提桓因至所有重罪必當得除。
僧亮曰：昔未說治罪人有驗，今出所治之人為證。
大王且聽！有婆羅門子至為無上醫，非六師也。
僧亮曰：鴦崛摩羅，此言指鬘也。
大王！復有須毗羅王子至為無上醫，非六師也。
僧亮曰：昔有慳貪，今日渴饑，聞說其過，心生慚悔，見水得飲。
大王！舍婆提國群賊五百至為大良醫，非六師也。
智秀曰：第四、廣出諸蒙益之事，明佛有道力，能曠益無窮也。
大王！若能信臣語者至若不見信，愿善思之。
寶亮曰：上至此，第六、引現事為證。自佛出世至今，有犯罪而見佛者，無不除滅。云何王罪獨不滅耶？
大王！諸佛世尊大悲普覆至亦當視佛如父母想。
僧亮曰：恐王思惟，不敢求佛，次說大悲怨親平等，廣出等事也。
僧宗曰：第四、廣引證，以勸王行。
大王當知！如來不但至發阿耨多羅三藐三菩提心。
僧宗曰：第五、明佛普覆，不限一人也。
寶亮曰：第七、明佛平等，無有彼此也。
智秀曰：第五、佛心不偏，所以能除王罪也。
大王！假使一月常以衣食至到如來所誠心聽法。
僧亮曰：犯罪既重，唯應聽法，非財施所能滅也。
僧宗曰：第六、格量去留，功德多少也。
寶亮曰：第八、明佛功德智慧因重，能滅人罪也。
智秀曰：第六、明佛能加益人心，所以見佛，必有福利也。
爾時，大王答耆婆言至深自鄙悼，都無去心。
僧亮曰：不以往為慮，自鄙穢累，非聽法眷屬，往恐不必接敘也。
僧宗曰：第七、王自念罪重，無去心也。
寶亮曰：雖聞上六種勝說，猶未敢去也。
爾時，空中尋出聲言至瘡蒸毒熱但增無損。
僧亮曰：證耆婆之言，王罪既重，唯佛能除，故說佛欲涅盤，勸速往也。
僧宗曰：第三別也。前外道勸覓邪見師，次耆婆勸也。今其父自勸，令隨耆婆語也。
寶亮曰：闍世向疑罪重，恥至佛所，其父恐隨邪師，今故勸也。
智秀曰：此下第三，其父以神通之力勸之，令詣佛也。
爾時，世尊在雙樹間至至無量劫不入涅盤。
寶亮曰：此明如來見闍世之心，自可救之理，言味而求，正為欲從闍世解常故耳。
迦葉菩薩白佛言：世尊至何故獨為阿闍世王。
寶亮曰：時人不解此旨，故迦葉致問也。
佛言：善男子！是大眾中至是故悶絕，自投於地。
僧亮曰：圣人現滅，欲以益物，若生定滅之倒，致悶絕之苦者，佛則為之不涅盤也。
善男子！如我所言至大涅盤經亦不可思議。
僧亮曰：釋密語也。前四句出所為之事，後二句說涅盤不滅，不應以佛滅故悶絕也。
寶亮曰：釋時之疑也。非直一人，并為一切未解常者也。
智秀曰：此下有七別，明佛放光引王詣佛，佛為說法，滅王罪也。至彼自言其七事，此即第一，先唱密語。
爾時，世尊大悲導師至身瘡即愈，郁蒸除滅。
僧亮曰：所以慈光遠至者，王聞父誨，地獄苦報必受不疑，謂罪不可消，自鄙兇穢，佛不接顧。有此二疑，不敢詣佛，慈光遠至，二疑俱釋也。
僧宗曰：此下第五段也。前言為王住世治其心，雖有其言，未見其實，月愛三昧始為驗也。
寶亮曰：先治其身，後治心也。
智秀曰：第二、放光滅苦也。
王覺瘡愈，身體清涼至先治王身，然後及心。
僧亮曰：引雙樹經，稱曾聞人說，夫劫火不燒眾生，先有三月并照，除眾生病，使得修禪上生。月光既出，無病不愈。其時未至，而有妙光，所以喜而問也。答云應故現光，無定相也。非色非非色，雙釋真定相也。非青非黃重則慈重。初住已離三涂，六住則永離人天，佛則放舍慈也。
智秀曰：第二翻，正列放光，滅其身苦事也。
王語耆婆：我聞如來至當有何心往見如來。
僧亮曰：雖蒙遠光，身病得除，聞此經語，懼不敢往也。將無陷入地者，若違經見佛，恐交致此苦也。我觀如來者，向引經語，此以情推也。
僧宗曰：雖蒙光照，猶以善惡事隔，且慚愧在顏，不欲去也。
耆婆答言：大王！譬如渴人至而當不蒙慈悲救濟。
僧亮曰：為闡提說法者，以重況輕，證必濟也。兼非王所引之經，若果尚為闡提說法，云何不與惡人坐起耶？
王言：耆婆！我昔曾聞至何故如來而為說法。
僧亮曰：如來言不虛設，云何乃為闡提說法？必不然也。
寶亮曰：耆婆申佛意，傍為說法，尚為闡提說法，況王非闡提耶？
智秀曰：第三、王雖蒙光，心猶未達，請耆婆為決。
耆婆答言：大王！譬如有人至語彼醫言：速疾上車。
僧宗曰：此下第六，說譬以慰王，勸令去。
寶亮曰：為闡提說法，凡有三意，如醫治病人：一、為除現苦；二、遣眷屬橫苦；三、息外人誹謗。合譬如此，可知也。
爾時，良醫即自思惟至如是病者，必死不疑。
僧亮曰：譬如來為闡提說法，如醫審知病者必死，不得不說法。一、為病人；二、為親族。諸佛亦爾，不得不說也。
大王！世尊亦爾，於一闡提輩至為一闡提而演說法。
僧亮曰：明闡提說法，有二利不虛：前去凡夫誹謗；後明利益闡提，顯說法不空也。譬如凈人者，喻未來善根也。
王語耆婆：若使如來至得道之人不入地獄。
僧亮曰：冀汝捉持者，懼犯罪增生，入地獄也。
智秀曰：第七、始從耆婆勸，命駕至佛所去也。
僧宗曰：第四翻，聞法之機發也。