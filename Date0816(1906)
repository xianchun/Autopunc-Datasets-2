又普告一切施主，各各以此无尽善根，令一切众生自然具足十六种无尽果。
第九、明所度众生得益浅深者。位判有五：
一者，同行人得十六法无尽。
二者，随喜人得十六法无尽。
三者，见人得十六法无尽。
四者，闻人得十六法无尽。
五者，受供养人得十六法无尽。
第十、明无尽藏种子多少者。法别有两：
一者，田无尽。所谓供养佛、法、僧及众生，日日常不断是。
二者，种子无尽。此明能施人日日布施，相续不断，是无尽藏。
第十一、明作无尽藏人进、退，有罪、无罪义者。于内有两子段：
一者，明别功德作者唯得进，不得退。何以故？别功德不通自他，所以与夺有罪。
二者，明普功德随人进退。进者得福，退者无罪。何以故？普功德体通自他，所以退者一向无罪，唯除退菩提心。虽退犹胜本不作。
又，所舍之物若自不用转与他人，别有两失：一者，有舍常乐、入苦空失。二者，复有违信之愆。
此十一段义文里，唯明有义，不出空文。然解义之徒见有达空，并知不少。普别义亦如是，唯明诸大乘经里普行法，不出其别。普法者，如摩诃衍经四摄等，广明普施法。别法者，普遍一切修多罗，略明少分：或说善恶一处损益多少法，明持戒之人与破戒者同其事业，二俱不免地狱。或道持戒人不得与破戒人共一河饮水。或道持戒人不得向破戒人礼拜，如涅槃经说。或明远恶近善迟疾法，教众生远恶知识如怖怨贼，近善知识。一者苦乐同，二者身命财等不惜，三者眷属不惜，如阿含经说。或明远恶近善远近法，有四法当急走避之，去百由旬。一由旬，四十里；百由旬，四千里。四法者，一者恶友，二者恶众，三者或多语、或戏笑，四者或瞋或。何以故？释出罪相轻重义，宁斫截三千世界众生，不于初发心菩萨所起瞋心。或明不得与说出家人等过者往来，如方等经三十五种护戒法广说。又，宝云经不听向破戒家乞食。又，法华经四安乐行品教佛去世后末法，法师说法，法于内明远恶近善法，义最具足。总而言之，如诸经律戒品广说。又，末法凡夫学舍邪入正，涅槃最显。舍慈入善、舍小入大，十轮经最显。
无尽藏法略说尽。
开皇三年岁次癸卯十一月二十日，相州光严寺僧信行普为过去、未来、现在皇帝陛下、臣僚百官、诸师、父母，乃至一切众生顿舍身命财属十六种。常乐我净法等一切法，于内有五段明义：一者，明学行常乐我净行多少义。二者，明常乐我净行所用财物定不定义。三者，明常乐我净行行之先后义。四者，明常乐我净行度众生浅深义。五者，明常乐我净行能行人。
第一，明学行常乐我净行多少义者，于内有十六段。
一者愿施礼佛无尽，日日不断，乃至成佛。
二者愿施转经无尽，日日不断，乃至成佛。
三者愿施众僧无尽，日日不断，乃至成佛。
四者愿施众生无尽，日日不断，乃至成佛。
五者愿施坐禅无尽，日日不断，乃至成佛。
六者愿施十二头陀无尽，日日不断，乃至成佛。
七者愿施饮食无尽，日日不断，乃至成佛。
八者愿施食器无尽，日日不断，乃至成佛。
九者愿施衣服无尽，日日不断，乃至成佛。
十者愿施房舍无尽，日日不断，乃至成佛。
十一者愿施床坐无尽，日日不断，乃至成佛。
十二者愿施灯烛无尽，日日不断，乃至成佛。
十三者愿施钟铃无尽，日日不断，乃至成佛。
十四者愿施香无尽，日日不断，乃至成佛。
十五者愿施柴炭无尽，日日不断，乃至成佛。
十六者愿施洗浴无尽，日日不断，乃至成佛。
造像、造经、诵经、讲经亦应有。如未见，不敢玄说。除十六法，余一切法或续、不续，亦愿至佛不断。
第二，明常乐我净行所用财物定不定义者，于内有两段：
一者，明普施法，法法不定。
二者，明别施法，法法各定。
第一明普施法，法法不定者，或回或减，礼佛转经物，作余十四种用，乃至或回或减，余十四种物，作礼佛转经用，亦如是。如十六既通，互用不定，乃至法界行亦如是。所以普施法虽为十六法施，如得一处，共用无罪。
第二明别施法，法法各定者，若余十六法各各别施者，唯得还依十六法各各别用。不得互用，互用有罪。所以于十六法各各别施者，唯得更余处作功德，一向不得共普施者一处。
第三，明常乐我净行，行之先后者，所有财物莫问多少，会待十六行等得成相续，然后余用终不得废。修常乐我净相续行，先作苦空无常不相续功德，坏他菩提行，大得罪。
第四，明常乐我净行，度众生浅深义者，于内有五段：
一者，明于十六行同行人，得十六种常乐我净果。
二者，明于十六行生随喜人，得十六种常乐我净果。
三者，明见行十六行人，得十六种常乐我净果。
四者，明闻行十六行人，得十六种常乐我净果。
五者，明受供养人，得十六种常乐我净果。
第五，明常乐我净行能行人者，今现有四人：一者，相州光严寺僧惠定；二者，并州严净寺僧道进；三者魏州贵乡县党孙浪彪下俗人王善行，年三十；四者，赵州瘿陶县党王凤邕下俗人王善性，年十九。此四人普为一切众生，顿舍身命财属十六种。常乐我净等一切法，日日不断，乃至成佛。
常乐我净行具出竟。
答呼修营功德启。
信行启：信行自思量，无始生死，徒致羁缠，皆由无知，不依圣典。今得遭逢，还复不依，恐增生死，永无解脱。所以今日随力随分，依傍大乘，具足真轨，如说修行。大乘法者，义虽尘沙，大判不过有四：一者境尽；二者行周；三者人是；四者处当。第一境尽者，所谓佛、法、僧及尽众生界。第二行周者，所谓六波罗蜜等法界行。第三人是者，法别有三：一者解真；二者行深；三者病轻。三乘根机无与等者。第四处当者，处通十方。何以故？尽有多种。一者从总入别，此就行说。明新学之徒但得总尽，未能及别。二就人明，从本至末，一一普遍。三者穷尽，尽此之一阶，唯是诸佛。降斯以还，普未究竟。此大乘法，但能废别就总，一处得成，则众处不少。若也废总随别，虽得见在少益，还复不免来生，彼此皆不具足。既蒙重意，无以能报。故附微心，仰愿照知。谨启。
礼佛法用功至大。
第一须食，若官府听乞食，食自乞，一向不须食。若官府不听乞食，先须得食。
第二大须炭。
第三大须柴。
第四须内衣，多少任意。
第五须香，多少任意。
第六大须澡豆。
第七大须灰水。
第八大须杨枝。
第九须四人。两人供灰水，两人作食。
第十须屋三口。一口礼佛，一口消息，一口坐禅。
又若能礼佛、坐禅者，复须知行之法用。坐禅者常坐，莫问昼夜，一向不得卧。礼佛者，各各须得净衣，一日一夜，三时洗浴。莫问昼夜，常礼不息。除半夜一时卧，昼日一时食。食之多少，坐禅、礼佛，一种唯得一食。
既知行之法用，能者同行，不能者任意。何以故？末世凡夫懈怠者多，精进者少。若三品一处作业，上者不立，所以随分随力。学行大乘常乐我净行者，唯得取上，不及次下。又，能礼佛者，莫问道俗。有籍者得，无籍者不得。
一乞听行四种无尽行。
一乞听随喜助施。
一乞听依十二头陀，常行乞食。
一乞听依法华经，学行不轻行。
第一，四种无尽行者。
一愿礼一切佛，日日不断，乃至成佛。
二愿转一切经，日日不断，乃至成佛。
三愿供养一切众僧，日日不断，乃至成佛。此唯少分，不绝如已。
四愿供养一切众生，日日不断，乃至成佛。此唯少分，不绝如已。
开皇七年正月十日，相州光严寺沙门信行白州知事檀越：信行少小患心劳损，由是不堪坐禅，亦不堪讲诵。自从十七以来，求善知识。至今四十八岁，积满三十二年，唯得相州光严寺僧慧定、并州严净寺僧道进、魏州贵乡县党孙浪彪下王善行、赵州瘿陶县党王凤邕下王善性等四人。誓愿顿舍身命财，直到成佛，修行上事，相续不断。此既有助王国，饶益群生，乞为奏闻。赐垂听许。谨白。