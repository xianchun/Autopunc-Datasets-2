凈土法門者，法界緣起也。何謂法界？吾人現前一念之心，不唯非塊然，亦復非倏爾。才有能起，即屬所緣。非能緣者，不得已，強名之曰無相。然虛空、兔角亦受無相之名，而虛空有表顯相，兔角有斷無相，非真無相。又不得已，強名此無相曰真。唯其無相而真，故十方、三世、依正、色心、自他、凡圣等法，皆在我現前一念無相真心中炳然齊現，而皆以自心為體，非別有物。心無相而真，從心所現一切諸法莫不無相而真。是故於中隨拈一毫末，一一皆具十方、三世、依正、色心、自他、凡圣等法，而無余欠，乃至一欬一掉，一名一字，罔非自心之全體大用。而欬掉名字之外，更無一法可得。此所謂法界也。
何謂法界緣起？圣凡皆此法界，非麤妙，無減增，不涉生死，不干迷悟。而悟順法界故，出生二種涅盤；迷逆法界故，妄現二種生死。迷逆生死，法界宛然。無柰眾生從未悟故，終不能了。諸佛菩薩愍之，從一真法界起種種因緣，世出世間事類無算，一介螻螘，萬圣互援，神力既同，慈心亦等。而眾生迷逆妄故，受化不齊。於諸佛菩薩平等光中，有有緣、無緣及緣中淺深久近之異。緣分差等，化辨從違。若或無緣，徒勞引領。此所謂法界緣起也。
是故建化門中，只論系珠一義，如法華妙典，廣談宿因。先圣以四釋闡明，而必以因緣居首。由緣匪一，故教網弛張；由教無方，故恩德貫徹；由恩不可窮盡，故得消歸自己，領納家珍。故知因緣即第一義，從上列祖極重時節因緣。良以無法與人，亦無語句，情種熟處，假說心傳。儻其不然，契理而不契機，有句盡成非量。空華界，無自立宗，華嚴大經，王於三藏，末後一著，歸重愿王。
夫眾生情愛牽連，幻成世界，妄執緣影，遂立前塵。觸之則生死浩然，究竟皆歸於業海。然而業系之內，尚且天經地義，萬邦作孚，況諸佛菩薩悲智無涯，色心俱寂，本真如以起用，稱法性以垂機，觸之則生死銷亡，究竟皆同歸秘藏，大事該乎九界，深恩施於塵年，無不從此法界流，無不還歸此法界。此與六環業系為何如，而可反恣暌違，不從標準？是旨也，精研藏教，備考群宗，由忍土而遐攬十虛，從末流而曠觀三際，則求生凈土一法，誠法界第一緣起矣。
說者謂阿彌愿勝，駕越諸方。然諸佛愿等，子等心等，法性海中，那容優劣？而千經萬論極口指歸樂邦，十方廣長同聲勸贊光壽者，何哉？緣在故耳。緣何謂在？信也。何謂不在？不信也。信不在處，惡業障之。如夜行者，滅火而趨險道；如破浪者，卷帆而鼓橫橈。事同背馳，寧止紆曲？
又諸佛四土，上三土容有橫義，至同居土，大都有豎無橫，唯極樂同居橫具四土。是故有情以凡夫而例一生補處，國土即緣生而顯稱性五塵，佛身因應化而見法身真常，說法從眾鳥而聞梵音深遠。以要言之，法法圓融，塵塵究竟。教海無一名相可筌蹄，法門無一因果可比擬。然此等希有，十方罕聞，而唯在極樂者，何哉？緣深故耳。緣何謂深？信深也。何謂淺？信淺也。信根淺處，恒情域之。如朝廷之有資格，高才皓齒而不遷；如麟鳳之於走飛，羽道毛群而一類。何由大方闊步，豁破無明？
又諸佛度生，皆窮累劫，從凡階圣，不退為難。今求生極樂，但七日竭誠，十念傾注，雖陷惡逆，悉記往生。才得往生，便圓踞三不退地。且見阿彌，即見十方諸佛；生極樂，即生一切剎海。乃至阿彌一光，極樂一塵，悉能於中頓證十方、三世、依正、色心、自他、凡圣等法，而不出剎那際三昧。
夫諸佛度生如彼難，阿彌度生如此易者，何哉？緣久故耳。緣何謂久？信久也。何謂近？信近也。信緣近處，時分限之。如舍調弓而引別弣，如放馴而服野駼。戰勝之功，當在異日。
如上所論，專重有緣，緣深則境界難思，非等覺十地所能測，緣久則神力迅速，非三只百劫所可倫。要之，阿彌非有加於吾心也。吾心一念離絕，故圣凡無在；吾心萬法頓融，故四土無在；吾心不屬時劫，故十世剎那無在；吾心不屬方隅，故微塵剎海無在。吾何歉乎哉？特仗增上因緣，一顯發之耳。
曾有久習神咒者，一夜重魘，見獰物持之，置巨石下。其人怖急，憶誦素所習咒，遂見獰物倒散，裂石而醒。設素未習咒，或習未純熟，緣種不深，斯時也，欲不寱死得乎？然夢中真言，復是何物？倒獰裂石，誰實使之？皆即我現前一念之心也。自心神咒，喚醒自心魘人。凈土法門亦如是，自心之阿彌，還度自心之生死。故知因緣之義，甚深甚深！
抑聞魘之重者，不許持光照，照即死；不許抱令起，抱多失心；唯就闇中，俾熟識者大呼其名，連聲呼之，無不解者。凈土法門亦如是，劫濁盛時，眾生魘重，毋以持名雜參話，毋以麤心習勝觀雜參話，則濁智騰波，定起邪見，所謂照之即死者也；習勝觀則非其境界，定起魔事，所謂抱多失心者也。唯以現前一念無明業識之心，令其專稱阿彌陀佛名號，無間一心，未有不親證親到者。
法門至此，愈卑而愈不勝仰，愈淺而愈不可俯。自呼自應，自魘自醒，一心之本元頓彰，法界之體用全揭，無庸鉆仰。祗麼修行，儻未悟透根源，寧可顓蒙合。妙夫顓蒙，念佛至矣極矣，無復加矣！但恐法門之戲論難忘，生死之天懷不切，或執牟尼而視同瓦礫，或以指爪而撮摩虛空，或抉瞖而與眼以明，或傳經而苦舌之鴃。如此，則揚之與抑，總莫暢乎本懷；而信之與疑，皆不成乎三昧。間有大智知進知退，知存知亡，而未遘至人，未獲圓悟，未窮極致，未學要詮，欲升永明之堂，入楚石之室，居五濁之世，闡難信之宗，殊非聊爾。
嗚呼！至人幽矣，圓悟皇哉！若無要詮，誰與窮極？昔靈峰老人，以正法眼選定凈土十要一書，剞劂未全。乙未之後，梨棗四散。迄丁未年，焚失數種。成時竊念像季久轉，唯此一門契理契機，而凈土諸書，唯此諸要盡美盡善，爰加點評，稍事節略，又仿慈云懺儀二門合行之例，會幽谿二要為一要，自以觀經初門，彌陀行儀二種謬附之。其序首要解，尊經也，要之要也。次慈云重行也。次新附二種，亦行經也。三者而後，則天臺、紫閣、師子林、鄞江、西齋、幽谿，以迄於袁，皆以時也。又天臺以論主冠本宗，袁以白衣殿，不盡以時也。訂訖，倡募流通，而大心緇白共成焉。修舍沙門成時，合掌稽首，重為告曰：凈土持名之法，有三大要焉：
一者、六字弘名，念念之間，欣厭具足。如出幽獄，奔托王家，步步之間，欣厭具足。是故萬緣之唾不食，眾苦之忍莫回。高置身於蓮華，便訂盟於芬利。蛆蠅糞壞，可殺驚慚。
二者、參禪必不可無凈土，為防退墮，寧不寒心？凈土必不可入禪機，意見稍乘，二門俱破。若夫余宗在昔之時，不必改弦，但加善巧回向，在今之世，祗可助行，必須凈業專修，冷煖自知，何容強諍？
三者、一句彌陀，非大徹不能全提，而最愚亦無少欠。儻有些子分別，便成大法魔殃，只貴一心受持，寧羨依稀解悟？乞兒若見小利，急須吐棄無余，棒打石人頭，嚗嚗論實事。
已上三要，頗切今時，儻能真實指迷，我愿舍身供養。十方三世，共聞此言。戊申端陽日，相似菩薩近住男成時稽首書於華陽度云精舍之云氣樓。
凈土十要者，乃靈峰大師徹底悲心之所結集也，堅密大師剖心瀝血之所流通也。自古宏凈土者，未有如此直剖心宗，力救時病，可謂將法王最勝寶藏一旦盡開，普施大地眾生現成受用。猶有不肯死心承當者，真是愚之甚，癡之極矣！靈峰云：深信發愿，的為凈土指南。由此而執持名號，乃為正行。若信愿堅固，臨終十念一念，亦決得生；若無信愿，縱將名號持至風吹不入，雨打不濕，如銀墻鐵壁相似，亦無得生之理。修凈業者，不可不知。堅密云：六字洪名，念念之間，欣厭具足。如出幽獄，奔托王家，步步之間，欣厭具足。是故萬緣之唾不食，眾苦之忍莫回。又云：一句彌陀，非大徹不能全提，而最愚亦無少欠，儻有些子分別，便成大法魔殃。此乃二大師哀憐末世之大慈大悲，真語實語，大舌輪之所同說，金色臂之所常垂，皆此意也。愿深思之！愿深思之！
愧哉！吾本屠門之子，地獄之人，賴佛光垂照，善友提攜，乃知厭苦，發心出家，屢蒙師友重重開示，始慕宗乘。愧宿障深厚，參究數年，只解偏空而已。於咸豐辛酉，在明因寺，忽遭兵災，方覺前來學未真實，幸佛恩加被，在大難中雖傷一足，猶可奔逃，遂隱居於普陀佛頂山慧濟寺。於夏月間，細閱此書，感激之至，如多年闇室，忽遇明燈。可惜從前不肯細讀，空過光陰，悔之不及。自此盡棄舊習，專學持名，欲具欣厭，故然兩指，十念記數，皆從此起。
有凈侶妙能大師，與余頗似宿緣，一見歡喜，乃共行之。見云：像季久轉，唯凈土一門契理契機，而凈土諸書，唯此諸要盡美盡善。因兵燹之後，此板無存，遂發誠心，勸募重梓。唯愿十方三世共遵此書，同念彌陀，同生凈土，方慰諸佛廣長、二師愿力也哉！同治十一年壬申夏日，戀西學人玉峰古崑在明因寺西樓敬燃臂香四十八炷供養阿彌陀佛，稽首謹序。
甲午年春王月望日，吾弟某不辭勞苦，持古本十要而來，云及此書多謗禪宗。噫！若作謗會，是真謗矣。夫諸宗贊揚者，皆法也；所呵者，皆弊也。如我禪宗呵斥教、律、凈土者尤甚，豈可竟作門庭人我斗爭法會耶？其實法法平等，一一皆同出於一源，我佛豈有自相矛盾之理乎？故楞嚴二十五大士，位位第一，獨一章，與其同倫五十二菩薩證入，足驗法門收機，普利益廣，易於成就者，不言可知。憶我始祖釋迦一代宣揚，處處指歸。此法乃當機之當機，又第一之第一，可以不必排抑矣。故列祖弘通修持者，不一而足，但我等多隨流俗知見，出口入耳之學，未肯曠觀古今，沈思默會其義，謂愚夫愚婦之工夫耳。倘能入得此門，法法皆不相背，何觸之有？請深思之可也！否則，滿目盡是荊棘泥途，豈能博覽諸宗，徧游法界，受百城煙水知識之益乎？清光緒二十年甲午七月佛歡喜日，書成，釋觀如略序緣起於廣陵藏經禪院之清泰室中。