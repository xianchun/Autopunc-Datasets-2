國，在勝林給孤獨園。
爾時，世尊告諸比丘︰我當為汝說法，初妙、中妙、竟亦妙，有義有文，具足清凈，顯現梵行，謂分別六處經。諦聽！諦聽！善思念之。
時，諸比丘白曰︰世尊！唯當受教。
佛言︰汝等六處當知內也，六更樂處當知內，十八意行當知內，三十六刀當知內，於中斷彼成就是，無量說法當知內。三意止，謂圣人所習，圣人所習已，眾可教。無上調御士者，調御士趣一切方，是謂分別六處經事。
六處當知內者，此何因說？謂眼處，耳、鼻、舌、身、意處。六處當知內者，因此故說。
六更樂處當知內者，此何因說？謂眼更樂為見色，耳更樂為聞聲，鼻更樂為嗅香，舌更樂為嘗味，身更樂為覺觸，意更樂為知法，六更樂處當知內者，因此故說。
十八意行當知內者，此何因說？比丘者，眼見色已，分別色喜住，分別色憂住，分別色舍住；如是耳、鼻、舌、身，意知法已，分別法喜住，分別法憂住，分別法舍住，是謂分別六喜、分別六憂、分別六舍，總說十八意行。十八意行當知內者，因此故說。
三十六刀當知內者，此何因說？有六喜依著，有六喜依無欲；有六憂依著，有六憂依無欲；有六舍依著，有六舍依無欲。云何六喜依著？云何六喜依無欲？眼見色已生喜，當知二種，或依著，或依無欲。
云何喜依著？眼知色可喜、意念、愛色、欲相應樂，未得者欲得，已得者憶已生喜，如是喜，是謂喜依著。云何喜依無欲？知色無常、變易，盡、無欲、滅、息，前及今一切色無常、苦、滅法，憶已生喜，如是喜，是謂喜依無欲。如是耳、鼻、舌、身，意知法已生喜，當知二種，或依著，或依無欲。云何喜依著？意知法可喜、意念、愛法、欲相應樂，未得者欲得，已得者憶已生喜。如是喜，是謂喜依著。云何喜依無欲？知法無常、變易，盡、無欲、滅、息，前及今一切法無常、苦、滅法，憶已生喜，如是喜，是謂喜依無欲。
云何六憂依著？云何六憂依無欲？眼見色已生憂，當知二種，或依著，或依無欲。云何憂依著？眼知色可喜、意念、愛色、欲相應樂，未得者不得，已得者過去、散壞、滅、變易，生憂，如是憂，是謂憂依著。云何憂依無欲？知色無常、變易，盡、無欲、滅、息，前及今一切色無常、苦、滅法，憶已作是念︰我何時彼處成就游？謂處諸圣人成游，是為上具解觸愿恐怖，知苦憂生憂。如是憂，是謂憂依無欲。如是耳、鼻、舌、身，意知法已生憂，當知二種，或依著，或依無欲。
云何憂依著？意知法可喜、意念、愛法、欲相應樂，未得者不得，已得者過去、散壞、滅、變易，生憂，如是憂，是謂憂依著。云何憂依無欲？知法無常、變易，盡、無欲、滅、息，前及今一切法無常、苦、滅法，憶已作是念︰我何時彼處成就游？謂處諸圣人成就游。是為上具觸愿恐怖，知苦憂生憂，如是憂，是謂憂依無欲。云何六舍依著？云何六舍依無欲？眼見已生舍，當知二種，或依著，或依無欲。
云何舍依著？眼知色生舍，彼平等、不多聞、無智慧、愚、癡、凡夫，為色有舍，不離色，是謂舍依著。云何舍依無欲？知色無常、變易，盡、無欲、滅、息，前及今一切色無常、苦、滅法，憶已舍住，若有至意修習舍，是謂舍依無欲。如是耳、鼻、舌、身，意知法已生舍。當知二種，或依著，或依無欲。
云何舍依著？意知法生舍，平等、不多聞、無智慧、愚、癡、凡夫，為法有舍，不離法，是謂舍依著。云何舍依無欲？意知法無常、變易，盡、無欲、滅、息，前及今一切法無常、苦、滅法，憶已舍住，若有至意修習舍，是謂舍依無欲。是為六喜依著、六喜依無欲、六憂依著、六憂依無欲、六舍依著、六舍依無欲，總說三十六刀。當知內者，因此故說。
於中斷彼成就是者，此何因說？謂此六喜依無欲，取是、依是、住是也。謂此六喜依著，滅彼、除彼、吐彼，如是斷彼也。謂此六憂依無欲，取是、依是、住是也，謂此六憂依著，滅彼、除彼、吐彼，如是斷彼也。謂此六舍依無欲，取是、依是、住是也。謂此六舍依著，滅彼、除彼、吐彼，如是斷彼也。謂此六憂依無欲，取是、依是、住是也。謂此六喜依無欲，滅彼、除彼、吐彼，如是斷彼也。謂此六舍依無欲，取是、依是、住是也。謂此六憂依無欲，滅彼、除彼、吐彼，如是斷彼也。
有舍無量更樂，若干更樂；有舍一更樂，不若干更樂。云何有舍無量更樂，若干更樂？若舍為色、為聲、為香、為味、為觸，此舍無量更樂，若干更樂。云何舍一更樂，不若干更樂？謂舍或依無量空處，或依無量識處，或依無所有處，或依非有想非無想處，此舍一更樂，不若干更樂。謂此舍有一更樂，不若干更樂，取是、依是、住是也。謂此舍有無量更樂，若干更樂，滅彼、除彼、吐彼，如是斷彼也。取無量、依無量、住無量，謂此舍有一更樂，不若干更樂，取是、依是、住是也。謂此舍有無量更樂，若干更樂，滅彼、除彼、吐彼，如是斷彼也。於中斷彼成就是者，因此故說。
無量說法當知內者，此何因說？如來有四弟子，有增上行、有增上意、有增上念、有增上慧，有辯才成就第一辯才，壽活百歲，如來為彼說法滿百年，除飲食時、大小便時、睡眠息時及聚會時，彼如來所說法，文句法句觀義，以慧而速觀義，不復更問於如來法。所以者何？如來說法無有極不可盡法，文句法句觀義，乃至四弟子命終，猶如四種善射之人，挽強俱發，善學善知，而有方便，速徹過去。如是，世尊有四弟子，有增上行、有增上意、有增上念、有增上慧，有辯才成就第一辯才，壽活百歲，如來為彼說法滿百年，除飲食時、大小便時、睡眠息時及聚會時，彼如來所說法，文句法句觀義，以慧而速觀義，不復更問於如來法。所以者何？如來無極不可盡。無量說法當知內者，因此故說。
三意止，謂圣人所習，圣人所習已，眾可教者，此何因說？若如來為弟子說法，憐念愍傷，求義及饒益，求安隱快樂，發慈悲心，是為饒益，是為快樂，是為饒益樂。若彼弟子而不恭敬，亦不順行，不立於智，其心不趣向法、次法，不受正法，違世尊教，不能得定者，世尊不以此為憂戚也。但世尊舍無所為，常念常智，是謂第一意止，謂圣人所習，圣人所習已，眾可教也。
復次，如來為弟子說法，憐念愍傷，求義及饒益，求安隱快樂，發慈悲心，是為饒益，是為快樂，是為饒益樂。若彼弟子恭敬順行而立於智，其心歸趣向法、次法，受持正法，不違世尊教，能得定者，世尊不以此為歡喜也。但世尊舍無所為，常念常智，是謂第二意止，謂圣人所習，圣人所習已，眾可教也。
復次，如來為弟子說法，憐念愍傷，求義及饒益，求安隱快樂，發慈悲心，是為饒益，是為快樂，是為饒益樂。或有弟子而不恭敬，亦不順行，不立於智，其心不趣向法、次法，不受正法，違世尊教，不能得定者。或有弟子恭敬順行而立於智，其心歸趣向法、次法，受持正法，不違世尊教，能得定者，世尊不以此為憂戚，亦不歡喜。但世尊舍無所為，常念常智，是謂第三意止，謂圣人所習，圣人所習已，眾可教也。三意止，謂圣人所習，圣人所習已，眾可教者，因此故說。
無上調御士者，調御士趣一切方者，此何因說？*調御士者，此說調御士趣一方，或東方、或南方、或西方、或北方。調御象者，調御象趣一方，或東方，或南、西、北方。調御馬者，調御馬趣一方，或東方，或南、西、北方。調御牛者，調御牛趣一方，或東方，或南、西、北方也。無上調御士者，調御士趣一切方，於中方者色觀色，是謂第一方。內無色想，外觀色，是謂第二方。凈解脫身觸成就游，是謂第三方。度一切色想，滅有對想，不念若干想，無量空，是無量空處成就游，是謂第四方。度一切無量空處，無量識，是無量識處成就游，是謂第五方。度一切無量識處，無所有，是無所有處成就游，是謂第六方。度一切無所有處，非有想非無想，是非有想非無想處成就游，是謂第七方。度一切非有想非無想處，想知滅盡身觸成就游，慧觀漏盡斷智，是謂第八方。無上調御士者，調御士趣一切方者，因此故說。
佛說如是，彼諸比丘聞佛所說，歡喜奉行！
