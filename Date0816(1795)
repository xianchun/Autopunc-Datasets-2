二、贊嘆二：初、經家敘起長者子寶積即於佛前，以偈贊曰：
什公曰：上以身供養，今以心口供養；上以財養，今以法養。復次，眾雖見其變，未知變之所由，欲令推宗有在，信樂彌深，故以偈贊也。
二、長者說偈二：初、總贊三：初、贊色心俱勝四：初、贊色勝肇公曰：五情百骸，目最為長，瞻顏而作，故先贊目也。天竺有青蓮華，其葉修而廣，青白分明，有大人目相，故以喻也。
燈曰：人相十分，面居其七；面相十分，目居其七，則佛有三十二大人相、八十種微妙好。而於青蓮華眼，相好居多，故寶積揭其勝而贊之，攝余可知。若具足而言，應如金光之贊佛面猶如凈滿月等諸偈，此言中之意也。若言外意者，正以長者獻蓋，意表於慈，而佛之慈悲，主寓於眼，所謂若心中正，則眸子了焉，故贊眼全在贊慈。云慈眼視眾生，福聚海無量是也。然有劣應青蓮之眼，以至法身青蓮之眼，今雖贊一眼，而四眼、五眼，意皆周足。
觀解者，觀一心十界，有三諦之樂可與，常欲與之，是為觀心目凈修廣如青蓮也。
肇公曰：形長者，目；德主者，心。故作者標二為頌首也。禪定之海，深廣無際，自非如來清凈真心，無能度者。
燈曰：染心此岸，惟禪度之。若味著於禪，禪復為染，故禪定此岸，復須度之。蓋世間禪、出世間禪，以至出世間上上禪，傳傳可以論散論定。故世間根本禪，於欲界散地，雖稱為定，於出世四圣，已復為散，況如來上上禪乎？故下文云：何謂為縛？貪著禪味是菩薩縛。金剛云：知我說法如筏喻者，法尚應舍，何況非法。是則禪定味海，惟佛圣人乃能度之。
肇公曰：於無數劫積三凈業，故名稱無量。
燈曰：不凈之業有三：曰貪、瞋、癡，此意業之不凈也；曰殺、盜、婬，此身業之不凈也；曰妄言、綺語、惡口、兩舌，此口業之不凈也。若夫凈業，則有止行二善，於前三不凈業皆不而去之，所謂不貪、不瞋、不癡等是也，此凈其業也，非凈業也。夫凈業者，非獨不貪、瞋、癡，兼能廉節、仁慈、智慧；非獨不殺、盜、婬，兼能放生、惠施凈法與人；非獨不妄言、綺語、兩舌、惡口，兼能誠信實言，善和斗訟，令美人德，此之為凈業也。今贊如來之意業清凈，則三惑究凈，而三智圓證；身業清凈，則二死永亡，而三德圓滿；口業清凈，則五語如弦，八音宏暢，有稱名之德者，而後有名稱普聞於無量之實，信矣。
觀解者，觀一念心本來空寂，意業凈也；心尚叵得，何有十界？身業凈也；稱實宣揚而贊美之，口業凈也。
導眾以寂故稽首。
燈曰：目凈修廣如青蓮，色寂也；心凈已度諸禪定，心寂也；久積凈業稱無量，業寂也。三而不寂者，凡夫；自寂而不寂人者，二乘；己他兼寂，尚居因位者，菩薩；自他俱寂，皆到彼岸者，如來。寶積長者謂人之不易下人者首，下之敬仰而不即可者稽。夫以財勝人者，富而已矣；以位勝人者，貴而已矣；不以富不以貴而勝人者，道而已矣；以道勝人而又勝之者，導人以道而已矣。故以富貴下人者，貌服也；以道下人者，心服也；導人以道者，此又服之又服者也，今曰導眾以寂故稽首。夫如來既以道而勝已矣，復能導人以道，是故稽首而頂禮焉。
觀解者，觀一念心煩惱即菩提，生死即涅盤者，寂也。復以此法，轉教余心者，導眾以寂也。
既見大圣以神變，普現十方無量土，其中諸佛演說法，於是一切悉見聞。
肇公曰：既見合蓋之神變，已不可測，於中現十方國及諸佛演法，於是忍界一切眾會悉遙見聞，更為希有也。
燈曰：上以一偈贊佛功德，略已周足，贊之所不能盡者，秪獻蓋一緣，已之寓乎意者深，佛之昭格乎已者遠。蓋所獻五百寶蓋，佛之威神，令諸寶蓋合成一蓋，遍覆大千，普現十方國土，并諸佛說法，一切大眾悉獲見聞，則一期化道，四雙八只功德舉在其中。是故長者先以此偈而總贊之，下去種種偈贊，莫非敷演其事，觀者得之言表，則一部經旨，思過半矣。
觀解同上而知。
法王法力超群生，常以法財施一切，
肇公曰：俗王以俗力勝民，故能澤及一國。法王以法力超眾，故能道濟無疆。諸法殊相能善分別。自此下至業不亡，盡嘆法施也。
二、別贊三：初、贊頓初說法功德二：初、贊內證殊勝能善分別諸法相，於第一義而不動。已於諸法得自在，是故稽首此法王，
肇公曰：第一義，謂諸法一相義也。雖分別諸法殊相，而不乖一相，此美法王莫易之道也。夫世王自在於民，法王自在於法，法無定相，隨應而辨，為好異者，辨異而不乖同，為好同者，辨同而不乖異。同異殊辨，而俱適法相，故得自在。
燈曰：寶積意言，群生以財為力，故於財自在，能以財惠施一切；法王以法為力，故於法自在，能以法財普施一切。曷為財？即各以寶蓋供養如來是也。曷為法？即佛之威神，令諸寶蓋合成一蓋，遍覆三千大千世界，一切眾會皆於蓋中普見生佛依正等相是也。然而又非離乎財施別有施法，秪了於財施通達法施，於財等者，諸法亦等，是故法王法力超過群生，常以法財普施一切也。然此猶相也。若夫以相表法，則如向之所說，寓悲敬、惑理、因果、體用，皆不思議，關一經之大旨，說法之本懷，真所謂於法自在，越諸群生，常以法財普施一切也。善能分別諸法相，涉於有也；於第一義而不動，住於空也；秪分別而不動，秪不動而分別，是則涉有而常空，常空而涉有。如寶蓋之顯現一切，何嘗有無而殊致乎？總而歸之，兩言而盡，曰：已於諸法得自在，是故稽首此法王。如來所以稱為法王者，正以於諸法而得自在故也。此贊內證殊勝也。
觀解者，觀一念性具十界即空，即法王法力超群生也；觀之即假，即常以法財施一切也；觀之即中，雙遮二邊，即分別不動也，雙照二邊，即已於諸法得自在也。
說法不有亦不無，以因緣故諸法生，無我無造無受者，善惡之業亦不亡。
肇公曰：欲言其有，有不自生；欲言其無，緣會即形。會形非謂無，非無非謂有，且有有故有無，無有何所無？有無故有有，無無何所有？然則自有則不有，自無則不無，此法王之正說也。以因緣故諸法生者，有亦不由緣，無亦不由緣，以法非有無，故由因緣生。論曰：法從緣故不有，緣起故不無。無我無造無受者，諸法皆從緣生，無別有真主宰之者，故無我也。夫以有我，故能造善惡，受禍福；法既無我，故無造無受者也。又云善惡之業亦不亡者，若無造無受者，且不應有為善獲福，為惡致殃也。然眾生心識相傳，美惡由起，報應之道，連環相襲，其猶聲和響順，形直影端，此自然之理無差毫分，復何假常我而生之哉？
燈曰：此追贊頓初華嚴時所說之法要也。此偈與中論四句同。論曰：因緣所生法，我說即是空，亦名為假名，亦名中道義。第一同第四，第二同第一，第三同第二，第四同第三。中論從末向本，故先說緣生，後說中道；此偈從本向末，故先說中道，後說緣生，會而歸之，不同而同也。今明此偈，凡為四釋：一、約不變隨緣釋；二、約理體三諦釋；三、約修門三觀釋；四、約隨機四教釋。
一、約不變隨緣釋者，說法不有亦不無，真如不變之體也。真如之體，性是中道，設言其有，四性玄無；設言其無，具足眾法。此理亙十方而無外，歷萬古而如，如金剛王常住不壞，故如來於華嚴頓初等諸經，而常宣說也。以因緣故諸法生者，真如隨緣之用也。良由真如不變之體，如君子不器，善惡皆能。故華嚴云：能隨染凈緣，具造十法界。蓋真如之體雖不變而能隨緣，謂能隨三觀凈緣，具造佛法界；能隨三惑染緣，具造九法界。故曰以因緣故諸法生，無我無造無受者。正以真如不變之體，雖曰隨緣具造諸法，乃即隨緣而其體不變；惟其不變，故即隨緣之用，其體本空，了無能造主宰，亦無所造之業，及無受報之者，故曰無我無造無受者。善惡之報亦不亡者，真如之體，雖然隨緣不變，性體本空，而無我無造無有受者，然而不妨乎差別隨緣之用，故隨凈緣，不亡乎善業之報，而成佛道；隨染緣，不亡乎惡業之報，而成九界也。
二、約理體三諦釋者，此中及下文皆須回華嚴以同中論次第說。因緣所生法，十界緣起之事境也；我說即是空，十界緣起當體即空，無我無造無受者，真諦境也；亦名為假名，十界緣起，全體即假，善惡之報亦不亡，俗諦境也；亦名中道義，十界緣起，當處全中，說法不有亦不無，中諦境也。秪因緣生法，即空、即假、即中，舉一而即三，言三而即一也。
三、約修門三觀說者，說法不有亦不無，中道妙觀也。以因緣故諸法生，三觀所觀之事境也；無我無造無受者，空觀也。亦名為假名，假觀也，即因緣生法，而即空、即假、即中，亦舉一而即三，言三而即一也。蓋此三法，在所觀言之，謂之三諦，在能觀言之，謂之三觀，只是一法，約修性分，故為諦為觀爾。故荊溪大師云：三諦三觀三非三，三一一三無所寄，諦觀名別體復同，是故能所二非二。
四、約隨機四教釋者，因緣所生法者，小乘三藏教也。佛說三藏，在於小始，為外道執諸法從自然生，故說因緣生法破之，即以因緣故，諸法生也。夫因緣生法，本為破邪而說，茍不破其因緣，則仍纏縛生死，故立我說即是空之教。以破因緣，則通教得起也，即無我無造無受者也。夫空宗本為出於生死，茍執此空以為究竟，則為焦芽敗種，不成法器。故如來以楔出楔，說從空入假之觀，以修凈佛國土，游戲神通菩薩之行，即為別教，故曰亦名為假名，即所受之報亦不亡也。夫初教為破有入空，次教為破空出假，但行二邊，未會中道，故說圓教中道以融之通之，使不偏不倚，故曰亦名中道義，即說法不有亦不無也。
觀解，準三觀解說可知。
二、贊漸初說法功德三：初、贊三寶三：初、贊佛寶始在佛樹力降魔，得甘露滅覺道成，已無心意無受行，而悉摧伏諸外道。
肇公曰：道力之所制，豈魔兵之所能敵？自此下至禮法海，嘆初成如來功德也。
什公曰：梵本云寂滅甘露，即實相法也。
肇公曰：大覺之道，寂滅無相，至味和神，諭若甘露。於菩提樹，先降外魔，然後成甘露寂滅大覺之道，結習內魔於茲永盡矣。已無心意無受行者，心者，何也？染有以生。受者，何也？苦樂是行。至人冥真體寂，空虛其懷，雖復萬物并照，而心未嘗有。苦樂是逕，而不為受，物我永寂，豈心受之可得？無心於伏物，而物無不伏。
燈曰：凡佛示生人間，當具八相成道：一、降兜率；二、托胎；三、出胎；四、出家；五、降魔；六、成道；七、轉法輪；八、入涅盤。此小乘八相也。若大乘八相，加住胎，無降魔，了魔即佛故也。今在小始，故有降魔，仍略去諸相，但出成道降魔轉法輪，加摧伏外道，正贊如來初成道體，以施道用，能降魔怨，而轉法輪也。始在佛樹，此言三藏果頭佛，在木菩提樹下，降見思煩惱等四魔，得有余涅盤，成一切智菩提種覺，見、思二惑心意而無受行，摧伏界內一切諸外道也。
觀解者，三觀圓修，而初伏見思，真諦理顯，即始在佛樹力降魔等也。
三轉法輪於大千，其輪本來常清凈，
肇公曰：始於鹿苑，為拘鄰等，三轉四諦法輪於大千世界也。法輪常凈，猶虛空也。雖復古今不同，時移俗易，圣圣相傳，道不改矣。
燈曰：佛為大事出世，華嚴且稱本懷，為收機不盡，乃脫珍著弊，游行鹿苑，於佛一乘，分別說三，則今所轉法輪為第一聲聞乘也。
觀解者，觀一念心屬苦諦境，又屬五分煩惱，即集諦境。而此苦集生死即是涅盤，煩惱即是菩提，即示相作證勸修，則一念心中皆具足也。
肇公曰：初轉法輪，拘鄰等五人。八萬諸天得道，此常清凈之明證也。
三寶於是現世間。
肇公曰：覺道既成，佛寶也；法輪既轉，法寶也；五人出家得道，僧寶也。於是，言其始也。
燈曰：三寶之義有四：一、相從三寶；二、別相三寶；三、住持三寶；四、一體三寶。今是相從，所謂從佛有法，從法有僧是也。
觀解者，即觀一體三寶：能觀覺智為佛寶，所觀諦理為法寶，諦智和合為僧寶。
以斯妙法濟群生，一受不退常寂然，度老病死大醫王，當禮法海德無邊。
肇公曰：九十六種外道，上者亦能斷結生無色天，但其道不真，要還墮三途。佛以四諦妙法濟三乘眾生，無有既受還墮生死者，故曰一受不退，永畢無為，故常寂然。生老病死，患之重者，濟以法藥，故為醫王長也。法輪淵廣難測，法海流潤無涯，故德無邊矣。
燈曰：此贊美偈，雖曰贊法，實兼美佛僧。蓋以斯及大醫王，即當美佛；度老病死，即當美僧。言簡而意周矣。
觀解者，觀心妙性清凈常住，即度老病死也。此之法海，孰有邊涯？
三、贊漸中說法功德四：初、贊佛心平等毀譽不動如須彌，於善不善等以慈，心行平等如虛空，孰聞人寶不敬承？
肇公曰：利、衰、毀、譽、稱、譏、苦、樂八法之風，不動如來，猶四風之吹須彌也。於善不善等以慈者，截手不戚，捧手不欣，善惡自彼，慈覆不二。夫有心則有封，有封則不普，以圣心無心故，平等若隨其直心，則能發行；
隨其發行，則得深心；
隨其深心，則意調伏；
隨其調伏，則如說行；
若照映前文，生起次第應云：隨其直心，則得深心；隨其深心，則得大乘心；隨大乘心，則能發行。今則略去大乘心而不言，且發行又越其倫次而上，或譯人之訛脫，亦未可知。若強為之解，則大乘自無其體，以直心、深心而為之相，今雖不言大乘，已列二心，則大乘在其中矣。又先發行，後得深心者，正以深心是其理性，須先發行而後得之，理之固然。得深心，則意調伏者，必入深理，而心意方得調伏，理亦固然也。隨意調伏，則如說行，此如說行，正是前三心之後，以修六度之行也。
隨如說行，則能回向；
隨其回向，則有方便；
隨其方便，則成就眾生；
前文六度行後，更有四無量心、四攝法、三十七品、說除八難、自守戒行、十善六科。今生起結成，皆略去之，而方便又在前列，或是譯人失次訛脫。若以意解，則此之六科皆是重出，如如說行，六度行中悉備之矣。惟方便回向，正是行門善巧，故菩薩依三心，修六度行時，能如是方便回向，則能成就眾生也。
隨成就眾生，則佛土凈；
此一科經，正當結歸最初總答眾生之類是菩薩凈土，是則菩薩欲得果上佛國凈土，應修凈土之因。如此之因，又在眾生之類；欲眾生之類，又在自行及以化他，修乎三心、九行；心行若成，方能成就眾生；能成就眾生，方得佛土清凈也。
隨佛土凈，則說法凈；
隨說法凈，則智慧凈；
隨智慧凈，則其心凈：
隨其心凈，則功德凈。
前第八科，已自結成佛國凈土因之與果，九至十二，皆說已成凈土後之事。蓋言若佛土不得清凈，則佛所說法亦不得清凈。如吾世尊五時說法，有剛強濁惡之言，不凈苦空之教，正以所化眾生不能純凈，故所取國土不得清凈；土不凈，故說法亦不得清凈。
夫智慧為能說，教法為所說。由說法不清凈，故顯智慧亦不清凈。智慧為所生，心為能生，所生智慧不清凈，故顯能生之心亦不清凈。心為其主，功德是其所成，由能成之心不清凈，故顯所成功德亦不清凈。
功言其力，德言其用，此有二義：一則如上三心、九行，皆以心為功德之主；二則總之心不清凈，故四十九年教化眾生之力用，不得清凈。略如八相成道，有托胎、住胎、出胎、出家、降魔、入涅盤之相，皆為堪忍眾生之所示現，極樂彌陀，則異乎是。是以釋迦說法，及以功德，皆不得清凈也。此以跡求之也。若以本求之，則又有因疑現土之文在也。
是故，寶積！若菩薩欲得凈土，當凈其心；隨其心凈，則佛土凈。
凈土之行，雖復種種，要以心凈而為之主，故上展轉結歸末云：隨智慧凈，則其心凈。是則心凈為之本，土凈為之末，心凈為之因，土凈為之果。蓋性具國土，本然清凈，眾生不得其凈者，三惑修染以為之污，眾行修惡以為之害也。故如來說凈土行，始於三心，後以九行。三心修則修染無，九行行則修惡去。修染無，然後其心凈，修惡去，然後其功德成。凈土之行，究竟指歸，其在是歟！
或問：教門所說惟心凈土，與此文心凈土凈，同異云何？
答曰：不同。蓋惟心凈土，言性不言修。心凈土凈，言修不言性，第性本因修而說，修須藉性而修。今經佛國因果之宗，既是圓人，稟茲圓教，先悟惟心凈土之旨，後為心凈土凈之修，然後可證真性解脫之果也。
觀解者，天臺凈名疏云：觀心性本凈，猶如虛空，即是性凈之境。境即國也。觀智覺悟此心，名之為佛。初觀名因，觀成名果。若論自行，即是心王無染；若論化他，即是心數解脫。智慧數為大臣，能排諸數上惑，以還心原清凈土也，故云心凈即佛土凈也。又隨四教所明四心，此四種心凈，即四種佛國悉凈；此四種心，只是一自性清凈心，此心若凈，一切佛土皆悉凈也。
四、因疑現土顯凈二：初、承佛興疑爾時，舍利弗承佛威神，作是念：若菩薩心凈，則佛土凈者，我世尊本為菩薩時，意豈不凈，而是佛土不凈若此？
肇公曰：土之凈穢，固非二乘所能及也。如來將明佛土常凈，美惡生彼，故以威神發其疑念，以生言端，故言承也。
二、佛知釋疑四：初、如來正告二：初、喻說二：初、如來問佛知其念，即告之言：於意云何？日月豈不凈耶？而盲者不見。
對曰：不也，世尊！是盲者過，非日月咎。
二、法說二：初、過歸眾生舍利弗！眾生罪故，不見如來佛國嚴凈，非如來咎。
舍利弗！我此土凈而汝不見。
二、梵王助顯三：初、梵王見凈爾時，螺髻梵王語舍利弗：勿作是念，謂此佛土以為不凈。所以者何？我見釋迦牟尼佛土清凈，譬如自在天宮。
什公曰：佛土清凈，階降不同，或如四王天，乃至如六欲天，或如梵天，乃至如凈居，或有過凈居天。過凈居天者，唯補處菩薩生此國也。稱適眾心，故現國不同。螺髻所見如自在天宮，復是見其所應見耳，而未盡其凈也。下言譬如寶莊嚴佛國，始是釋迦真報應凈國，凈國即在此世界，如法華經壽量品中云。此凈穢同處而不相雜，猶如下一器中有二種食，應二種眾生。
燈曰：什公謂凈穢同處，而不相雜，此誠然也；但言寶莊嚴土是釋迦真報凈土，未必盡然，謂之應土可爾；至於或如四天王等，此亦應土眾生所見不同爾。
舍利弗言：我見此土丘陵、坑坎、荊棘、沙礫、土石、諸山，穢惡充滿。
眼有五用不同：肉眼礙非通，天眼通非礙，慧眼見於空，法眼見於俗，佛眼無所見，無所而不見。是則舍利弗已證四果，具足慧眼，應見於空。今見山林、土地、沙者，仍以未盡果縛肉眼而見之也。
螺髻梵王言：仁者心有高下，不依佛慧，故見此土為不凈耳。舍利弗！菩薩於一切眾生悉皆平等，深心清凈，依佛智慧，則能見此土清凈。
佛智平等不二，故能凈穢一致；眾生肉眼差別，故使凈穢差殊。是則凈穢由人，非關於土。
三、神力現凈五：初、按指現凈於是，佛以足指按地，即時三千大千世界若干百千珍寶嚴飾，譬如寶莊嚴佛無量功德寶莊嚴土，一切大眾嘆未曾有，而皆自見坐寶蓮華。
足指按地，按者，寂也，表寂然不動也。與楞嚴按指義同，一按手指，一按足指。經云：汝暫舉心，塵勞先起，如我按指，海印發光。豈非二經皆顯其寂然不動，而大用現前耶？其中旨歸，大要有四：一則示其常情可回，二則顯其土體常凈，三則示其心凈土凈之要，四則破其執情定謂凈穢有無。此亦佛國因果之大旨，是不可不講也。
佛告舍利弗：汝且觀是佛土嚴凈。
舍利弗言：唯然！世尊！本所不見，本所不聞，今佛國土嚴凈悉現。
本所不見不聞者，阿含十二年中，唯聞小法，唯見小通，今所示說，異乎昔時，誠所謂希有難信之法也。
四、明了開示三：初、法說佛語舍利弗：我佛國土常凈若此，為欲度斯下劣人故，示是眾惡不凈土耳。
土之凈穢，獨謂之眾生業力善惡所感，既不可；獨謂之佛力示現凈穢，亦不可；乃自力、他力之所共成。如世之狴牢，然非罪惡而不入，非王法而不加之楚也。
譬如諸天共寶器食，隨其福德，飯色有異。
如是，舍利弗！若人心凈，便見此土功德莊嚴。
肇公曰：始生天者，欲共試知功德多少，要共一寶器中食。天饌至白，無白可喻，其福多者，舉之向口，飯色不異；若福少者，舉之向口，飯色變異。在器色一，在手不同，飯豈有異？異自天耳。佛土不同，方可知也。
當佛現此國土嚴凈之時，寶積所將五百長者子皆得無生法忍，八萬四千人發阿耨多羅三藐三菩提心。
無生法忍，圓教往判，位在初住；別教往判，位在初地。此經發起正因五百長者子，而佛國因果之所起請，又復因之。以故經家序當機聞品獲益，乃云皆得無生法忍。天臺判經頓、漸、偏、圓，全以當機得益以為品定。以此而言，則此經判歸圓頓宜矣。八萬四千人發無上道心者，既讓當機得證無生法忍位在前，則後之得益，宜退一位，同仁王十善菩薩發大心，位在圓家七信也。
四、佛攝神力二：初、正明佛攝神足，於是世界還復如故。
肇公曰：非分不可以久處，故還彼所應見也。
二、獲益二：初、遠塵離垢求聲聞乘三萬二千諸天及人，知有為法皆悉無常，遠塵離垢，得法眼凈。
肇公曰：國土穢而可凈，凈而復穢，因悟無常，故得法眼凈。法眼凈，須陀洹道也，始見道跡，故得法眼名。塵垢，八十八結也。
八千比丘不受諸法，漏盡意解。
肇公曰：無著之道，於法無受無染；漏盡，九十八結漏既盡，故意得解脫，成阿羅漢也。
燈曰：夫土體本凈，有所見不同者，見道不見道殊，修道不修道異，證果不證果別也。是故諸長者子聞佛國因果圓頓之道，隨見道而修，即於神通變土之間，而變其凡情以證圣果。序經者繼此以明獲益，而曰得證無生法忍，若夫聲聞之機，豈不同聞同見？然而終是小根小行，即不蒙益，必待佛攝神足，世界如故，然後知有為法皆悉無常，方證初果、四果，行隨解進，果逐行成，圓不圓所以分，凈不凈所以隔也。
觀解者，觀一念心，國土一千，本然清凈。見不清凈者，三惑為之染也。故以三種止觀，觀此國土即空、假、中。即以足指按地，寶莊嚴現。得圓解者，於此即悟無生；迷性具者，於茲且見無常。