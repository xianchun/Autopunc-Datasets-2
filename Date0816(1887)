猶明奢摩他、毗婆舍那辨斷煩惱義，顯二種滅，謂性滅、畢竟滅師子吼言：世尊！如經中說至何故復修奢摩他耶。
僧亮曰：上品末，慧能破結，今明非直慧功，要須三法合用，故先說定耳。
寶亮曰：修道之第九也。明定慧相資。上既出能修道之人，今次辨定慧合用，故先問也。若智慧能治惑，何須修定？凡夫謂智慧能斷惑故，謂煩惱如事像，為智慧所除也。佛今就五門中釋無斷義，若不修定，則不達見。五門者：第一、就實法；第二、就空門；第三、就到不到；第四、明伴非伴；第五、推性滅。此五門中撿，并無破義。
佛言：善男子！汝言毗婆舍那至明能破闇，無有是處。
僧亮曰：能知諸法自生自滅，慧不能破，非定心見也。
寶亮曰：第一門，智慧生時，三相所遷，當體自滅，實法道中有何能破、所破者耶？
善男子！誰有智慧？誰有煩惱至如其無者，則無所破。
僧亮曰：第二門，辨破與不破，無主故空也。
寶亮曰：第二門，體性俱空，故無能破也。
善男子！若言智慧能破煩惱至而能破者，是義不然。
僧亮曰：第三門，有無也。智起則有，故名到；不也。
善男子！菩薩摩訶薩至是名菩薩知時、非時。
僧亮曰：不宜修智者，智增則慢甚。
若有菩薩勤修積集至是名菩薩知時、非時。
僧亮曰：不宜修定者，是人根鈍，煩惱勢盛，自疑犯戒，皆由著定，所以宜修空慧也。
善男子！若有菩薩定慧二法至以是因緣，得無報無量，何有見佛性成佛時耶？
世尊！經中復說，若人重心至云何復得見於佛性。
僧宗曰：第二難，以心重故，果應無盡也。
世尊！經中復說，施三種人至二、父母；三、如來。
僧宗曰：第三、舉三種病人，起慈悲之重，父母以恩養邊重，如來以四中最勝，施此三，其福則等，引此為證也。
世尊！經中復說，佛告阿難至色、無色業亦復如是。
僧宗曰：第四、舉昔成說，如其無三業者，必成菩提。是則眾生未曾無此之業，則感報無窮，何時當成菩提耶？
世尊！如法句偈：非空非海中至脫之不受業。
僧宗曰：第五、舉必報不可免也。
又阿尼樓馱言：世尊至具足成就檀波羅蜜。
僧宗曰：第六、舉一食之施，尚得八萬劫果，以淺況深也。
世尊！若善果報不可盡者至阿耨多羅三藐三菩提。
僧亮曰：此明心勝也。
僧宗曰：第七、以善業類不善業，乃至闡提受報無窮，則無佛性也。
佛言：善哉！善哉！善男子至佛十力中，業力最深。
僧亮曰：業已久滅，果在後生，此理難見，喜生疑謗，故言深心也。
僧宗曰：將答所問，故先致嘆也。
善男子！有諸眾生至為度彼故，作如是說。
僧亮曰：開昔定說門也。
僧宗曰：昔說重報不可轉移，為人不信，故作定說。若窮撿於理，則不如是。夫業乃非不得果，但更有余緣，脫其前果，故言可轉也。
寶亮曰：本為下愚無智者說也。眾生於中不信得果，故唱言是定也。
善男子！一切作業有輕有重至一、決定；二、不決定。
僧亮曰：開今不定門，是為一切不定也。
寶亮曰：此下一往先開三門：第一、辨不定；第二、出愚智；第三、出二人所行之法。
善男子！或有人言，惡業無果至一切作業無不得果。
僧亮曰：釋昔定說門也。
善男子！或有重業可得作輕至雖不定得，亦非不得。
僧亮曰：從作業有輕有重，此第一翻，明業皆不定。
善男子！一切眾生凡有二種至現世，此家為重；若報定世不定，此為第二；若世定報不定，此為第三；若報世俱不定，此為第四。
寶亮曰：此下竟三報業，悉為證初第一門業性不定意。業有二種：定以不定。今開四句明業體：第一、時定報不定。此人作業之時，莫問輕重，但是猛利心中作也。作業成後，更經營運誓心來逐此業，名為業定；若此時差，則永不復受也。報定時不定者，此人作業之時，心極殷重，未必決斷，復無誓心，故或現受生受後受也。俱不定者，作時不重，又不決斷也。二俱定者，與上相違。
善男子！若定心作善惡等至供養三寶，是名定業。
僧亮曰：釋定業也。
寶亮曰：此四句，第一、第二、第四，於愚人悉定也。若智人者，四句皆不定，愚人無身戒心慧故，所以皆成定報也。
善男子！智者善根深固難動至一切諸業不名決定。
僧亮曰：釋不定業也。
菩薩摩訶薩無地獄業至非現生後受是惡業。
僧亮曰：已斷定業不定業，不定業愿受之證。一切業不定，令地獄空者，說生之益也。
寶亮曰：智人有此四德，故皆不定也，所以菩薩在地獄，開悟眾生。若其業定，何能使物離苦，昇人天進德也？
復次，善男子！是賢劫中至非現生後受是惡業。
僧亮曰：前說無地獄業，此說無業而現受。
寶亮曰：明諸菩薩化生其中，以證業之不定。
復次，善男子！是賢劫中至非現生後受是惡業。
僧亮曰：次說無餓鬼業亦現受也。
善男子！我於賢劫生屠膾家至非現生後受是惡業。
僧亮曰：次說無十六惡律儀亦現受也。
善男子！是賢劫中復生邊地至非現生後受是惡業。
僧亮曰：次說無八難等執障。
善男子！我念往昔至是名菩薩摩訶薩說現世報。
僧亮曰：廣出提婆達多往昔緣起事耳。
善男子！我念往昔至是名菩薩摩訶薩說現世報。
僧亮曰：又廣舉緣起，重證久來無也。
善男子！善業生報、後報至一切諸業悉得現報。
僧亮曰：向明現報，今舉生後亦如是，皆是慈善愿力，亦現受也。
不善惡業得現報者至是名惡業現受果報。
僧亮曰：向明以善業愿受，今明以惡受也。
生報者，如一闡提犯四重禁及五逆罪。
僧亮曰：此三人皆重，故生報也。唯人能起此業，而人身小，受苦少故，不得現受也。
後報者，如持戒人，深發誓愿至轉輪圣王，教化眾生。
僧亮曰：凈戒身報，得凈戒身及轉輪王，非一身可集，故後報受也。
善男子！若業定得現世報者至無善藏者輕業重受。
僧亮曰：現報業輕，不能得後報，後報業重，故現生正報也。
寶亮曰：凡有十二譬，廣上第二門出愚智二人事也。蓋欲顯智者之解、愚者之蔽，可不誡哉！