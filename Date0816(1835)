請首座上堂：合千差，包萬有，齊往來，印今古，混有無，一生死。舉不犯之令，行不言之教，齊不齊，平不平，於此建立，於此辨明，於此紀綱，於此表帥，何法不容？何事不成？何德不圓？何心不契？且風行艸偃一句作麼生道？為山登九仞，捻土定千鈞。
上堂云：牙上生牙，角上生角，機上生機，巧上生巧，毒虵鼻頭揩癢，饑鷹爪下奪肉，千尺井底施籌略，百尺竿頭作伎倆。納須彌於芥子，擲大千於方外，奇則甚奇，妙則甚妙，子細檢點將來，爭如向這直下似桶底脫去，三界平沈，得個休歇，過去自過去，未來由未來。只今見成，坐斷天下人舌頭。還委悉麼？檐聲不斷前旬雨，電影還連後夜雷。
上堂云：郁蒸無處避，覿體通同；薰風自南來，披襟獨得。眾熱不到，眾苦無余，須知佛祖閫域之中，有轉物回天之用。是故雪竇道：茫茫普熱，紛紛下雪。倒流四河，載發枯枿。且道正當恁麼時如何？蟬聲時到耳，鴈影忽迎眸。
上堂云：華開世界起，達者先知；葉落即驚秋，賢明早悟。而況鴈連湘浦影，蟲作促織吟，明明節換時移，歷歷星馳電急。正當恁麼時，機關脫落底，萬法本閑；尚留見聞底，長安正鬧。若能善觀時節，把斷要津，堂堂越圣超凡，一一騎聲蓋色。當處平和一句作麼生道？志士惜日短，愁人知夜長。
解制上堂云：尋常一味，無過樸實頭；坐斷千差，更須高著眼。壁立萬仞處凈躶躶，平田淺艸峭危危。當處平和，拖泥帶水；深挑痛劄，犯手傷鋒。欲得兩不相妨，各請休機罷釣。且九夏賞勞一句作麼生道？險處豈嘗忘顧監？縱行平地索堤防。
上堂云：突出難辨，久參未免躊躇；信手拈來，後學那知端的？金風扇物，玉露垂珠，鴈過長空，蛩吟幽砌。一一七穿八穴，明明百帀千重，何必棒喝交馳，方論照用，直下懸崖撒手，便可承當。還有恁麼人麼？見義不為非勇士，臨危不變始驚群。
看藏經上堂：祥煙繚繞，瑞氣氤氳，公案見成，有誰扣擊？乃云：塵中大經卷莫測津涯，聰慧凈眼人始能拈出，直得義天性海若帝網交羅，智照神光如洪爐猛焰。今日幸遇皇風蕩蕩，帝道平平，有大心檀越為汝發機，使諸人各各八字打開，直得霞絳展處，玉牒舒時，文彩已彰，各宜薦取。且不落文墨一句作麼生道？一堂風冷淡，千古意分明。
上堂云：一塵入正受，盡大地冷啾啾；諸塵三昧起，徧十方鬧浩浩。分身百億，未足為多；端坐虛堂，未嘗言靜。到這，卷舒收放，擒縱殺活，以金剛寶劍截斷疑情，將衲僧巴鼻脫生死關，坐斷要津，不通凡圣，千人萬人羅籠不住，百千境界轉變不得，始能為如來使，普現色身。且道正當恁麼時如何？日用無回互，當機有卷舒。
上堂云：萬機不到，千圣不攜，截斷葛藤，掀翻路布。若也從苗辨地，因語識人，猶落第二機在。若論第一機上，實無如是事。且道第一機上還著得計較麼？著得向上向下麼？著得佛祖麼？到這，直須恁麼超然地把斷要津，不通凡圣。若未薦得，不免放一線道，向第二義門無言處演言，無相中現相，直下似十五夜月，澄湛孤圓。一室千燈，交光相照，始終一貫，前後無差，也須是個同道者方知，同得者方證。且那個是同得同證底？一言才契證，未悟已先知。
知縣入山上堂，拈香示眾：信手拈來，光明烜赫，結而為蓋，散而為云，爇向爐中，莊嚴知縣宣德妍智道人，伏愿道心堅固，種智圓明。遂敷座，適來錦上鋪華，如今鋪華錦上，還有明眼底解拈得探得麼？試出來擊揚看。
師乃云：心不是佛，認心乖宗；智不是道，立智失旨。道本無為，佛亦無相，於無相無為處辨得去，一切諸相悉皆是佛，一切所為悉皆是道。拈起也，天回地轉；放下也，艸偃風行。若是向上，更不落二落三，直下單刀直入；其或尚存光彩，猶滯皮膚，不免向這談妙談玄，演事演理，行棒行喝，舉古舉今。且道山僧畢竟將什麼為人？不住舊時無相貌，外尋知識也非真。
上堂云：山頭鼓浪，井底揚塵，眼聽似震雷霆，耳觀如張錦繡。三百六十骨節，一一現無邊妙身；八萬四千毛端，頭頭彰寶王剎海。不是神通妙用，亦非法爾如然。茍能千眼頓開，直下十方坐斷，且超然獨脫一句作麼生道？試玉須經火，求珠不離泥。
上堂云：風吹風動無二種，水洗水濕豈兩般？淺聞深悟底，錦上鋪華；深聞不悟底，生鐵鑄就。春盡群芳已歇，夏初百谷方滋，時節不相饒，乾坤得自在。且不涉迷悟一句作麼生道？薰風自南來，殿閣生微涼。
王待制生日請上堂，示眾云：當陽一句，直截根源，不昧時機，出眾相見。
師云：靈機廓爾，豈有階梯？智照洞然，本無迷暗。一切處作奇特事，不動絲毫；腳跟下亘堅密身，徧塵沙界。坐斷千差路，突出四威儀，何假七步周行，十種祥瑞？明明絕滲漏，歷歷無覆藏，包古今，齊物我，平得失，混去來，分明直下現成是個本來面目。只如透出形聲，且道如何通信？還委悉麼？一塵才舉處，全體現優曇。
上堂云：第一句下薦得，祖師乞命；第二句下薦得，人天膽落；第三句下薦得，虎口橫身。不是循途守轍，亦非革轍移途。透得則六臂三頭，未透亦人間天上。且道三句外一句作麼生道？生涯只在絲綸上，明月扁舟泛湖。
師在夾山受請，拈帖示眾云：大眾！湖外有知音，千里通消息，透出威音王，誰解知端的？還知麼？個辨取；茍或未然，卻請對眾宣過。陞座云：數載碧巖藏拙訥，幽深頗愜再南心。業緣苦死相驅逼，隨順還須過道林。二途俱不涉底，出來道看。
僧問：天得一以清，地得一以寧，衲僧得一時如何？
師云：藏身無路。
進云：兵隨印轉去也。
師云：一句合頭語。
進云：意氣不從天地得，英雄豈待四時推？
師云：瞻之仰之。
進云：只如疏中道：本來真性，不減不增；隨處道場，無罣無礙。和尚為什麼不住夾山，卻赴道林？
師云：只為現成公案。
進云：恁麼則慈悲不等去也。
師云：什麼處不等？
進云：驗在目前。
師云：蹉過也不知。
進云：承師有言：湖外有知音，千里通消息。未審是什麼消息？
師云：高著眼。
進云：還許學人說道理也無？
師云：啐啄即不堪。
師乃云：孤峰頂上眠云，孤負先圣；十字街頭垂手，埋沒宗風。不擇地而安，失卻正眼；揀所在而住，理涉多端。若是本色衲僧，直下一刀劃斷，無彼無此，離去離住，明如杲日，寬若太虛，隨處作主，遇緣即行，且應物利生一句作麼生道？渠儂無向背，一鏃破三關。
師復云：云縱卷舒，豈有彼此？谷神靜應，那列高低？融通萬有而混成，坐斷要津而一致。塵中經卷長時轉大法輪，句下分身是處光輝烜赫，個是衲僧家尋常受用。或撮大地如粟米粒大拋向面前，摑須彌聝跳上三十三天，且道是云縱卷舒？谷神靜應？還會麼？行船須是把梢人。
到梁山，上堂云：擊布鼓於龍門，曜螢火於太陽，到這，直得藏身無路，還有忍俊不禁底麼？
師乃云：無生師子窟，哮吼驚群；不二栴檀林，香風帀座。直得言超象外，句演真乘；道出古今，用過佛祖。山僧到這如何啟口？所謂見所未見，聞所未聞，雖然借路經過，不免逢場作戲，乃古乃今，無彼無此。適來覺海舉夾山道：太陽溢目，萬里不掛片云。清清之水，游魚自迷。目前無闍梨，此間無老僧。若能知云月是同，溪山各異，便見但知作佛，愁什麼眾生？如此則三玄三要，八字打開；五位君臣，一筆勾下。諸人還見麼？出頭天外看，須是個中人。
到德山，上堂云：高懸古鏡，列萬象於臺前；橫按鏌鎁，截群機於句下。開作家爐鞴，奮佛祖鉗鎚，演見性之真風，紹圓明之宗范，直得如天普蓋，似地普擎，頭頭物物，明明了了，要津坐斷，選佛場開。到這，豈可飲氣吞聲？不免借華獻水。大眾！當年見性禪師據一條白棒，佛來也打，至於隔江搖扇，斫木傳心，巖頭、雪峰唱末後句，洞山、龍牙明殺活機，今古流傳，叢林龜監。而今堂頭繼此真風，截斷眾流，不存涓滴。山僧幸獲觀光，敢問人境相稱一句作麼生道？五溪清不盡，千古美無虧。
入院，至方丈云：摩竭陁親行此令，毘耶離已現神通，而今總不重拈出，坐斷千差繼祖風。且坐斷一句作麼生道？已在言前。陞座云：炎炎伏暑離青嶂，肅肅清秋渡碧湘，古殿耽耽松檜密，無塵金地足清涼。既到這，還有本色衲僧麼？出來共相證明。
僧問：黃檗因裴相國，美譽彌高；大顛得韓文公，佳聲逾遠。未審和尚恩歸何人？
師云：那將魚目比明珠？
進云：若然者，從此希聲天下聞。
師云：退身有分。
進云：今日和尚添得一重光彩。
師云：什麼處是添得？
進云：虎頭帶角出荒艸。
師云：切忌合頭語。
師乃云：法無住相，著相乖宗；道不虛行，隨行得路。須知住中無住，行中無行，寬若太虛，明如杲日，萬象不能藏覆，千圣豈可擬倫？一塵飛而翳天，一芥墮而覆地，一華開而見佛，一葉落而知秋，物物頭頭，明明歷歷，事有千差，理歸一揆，須是通方作者始解證明。不見道：盡乾坤都盧是沙門一只眼。又道：盡大地撮來如粟米粒大。非是神通妙用，亦非本體如然。到這，遇緣即宗，隨處應機。且到山一句作麼生道？古殿倚巖腹，新徑繞云根。復云：諸佛不出世，四十九年說，威音已前沒交涉；祖師不西來，少林有妙訣，達磨一宗掃土凈盡。若人識祖佛，渠無面目，甚處識渠？當處便超越。前是三門佛殿，後是方丈寢堂，左右廚庫僧堂，作麼生說當處超越？還委悉麼？撒手到家人不識，更無一物獻尊堂。
八月一日於天寧寺開堂，師拈疏云：大眾見麼？個薦得，正法眼藏明明無覆藏，大事因緣歷歷生光彩；其或未然，卻請表白，對眾宣過。
宣疏罷，師指法座云：大眾！借座燈王，昔人模范；當陽定奪，此日機鋒。要明佛祖淵源，須踏毘盧頂上。遂陞座，拈香云：此一瓣香，奉為祝嚴今上皇帝圣壽，伏愿金輪長御極，寶祚永昌隆，拱北極以稱尊，空芥城而彌固。第二瓣香，奉為判府安撫侍講運使、中大運判、檢討提學、刪定提舉大夫、承受奉御兩廳通判大夫、在座勳貴，伏愿為風后力牧，作稷卨夔皋。副具瞻，則八座三臺；簡帝心，乃鹽梅霖雨。第三瓣香，千佛出興，何人酬價？威音那畔，誰辨端倪？昔年白云一句下承當，今日潭城第三回拈出，奉為蘄州五祖山第十二代故演禪師以酬法乳。乃攝衣趺坐。
天寧和尚白槌云：法筵龍象眾，當觀第一義。
師云：好個第一義，直得八面玲瓏，如印印空，如印印泥，如印印水，恁麼說話，早是落二落三了也。莫有具透關眼底，便請出來激揚看。
僧問：透白云關，佩黃梅印，握楊岐正令，恢慈明舊里。臨濟三玄即不問，妙峰孤頂事如何？
師云：覿面相呈無向背。
進云：善財七日不逢則且致，文殊為什麼百劫摸不著？
師云：你什麼處見文殊？
進云：一句迥超千圣外，滿筵目擊盡知音。
師云：高高處觀之不足，低低處平之有余。
進云：恁麼則瀟湘江上月，照破碧巖秋。
師云：也須急著眼始得。
進云：只如侍講昔日有詩道：解語乃無舌，老僧非此間。正當恁麼時如何？
師云：知心有幾人？
進云：令人轉憶龐居士，天上人間不可陪。
師云：卻被闍黎道著。
師乃云：大道無向背，至理絕言詮，迥出三乘，高超十地，萬法不到處，特地光輝生。佛未分時，靈源獨曜，不落聞見，不隨色聲，直下無一絲毫頭，徧界全彰奇特事，直饒棒頭取證，喝下承當，猶是曲為今時；更或光境俱忘，契心平等，畢竟亦非的旨。所以道：向上一路，千圣不傳，學者勞形，如猿捉影。到這，理絕、事絕、行絕、照絕、用絕、權絕、實絕，直似倚天長劍，凜凜神威，如鐵牛之機，羅籠不住。今日幸對明眼人前，不敢被蓋囊藏，八字打開去也。拈拂子云：還委悉麼？耀古騰今活鱍鱍，大千沙界露全身。
復云：大眾！昔日雪峰拈拄杖示眾云：我這個為中下機人。時有僧出問云：忽遇上上機人來時如何？峰拈卻拄杖。云門云：我不似雪峰打破這葛藤。乃拈拄杖云：我這個為中下機人。時有僧問：忽遇上上機人來時如何？云門便打。
師拈云：大凡扶宗立教，須是頂門上具眼，肘臂下有符。看他二老宿縱橫殺活，出沒卷舒，甚生奇特，子細點檢將來，猶是節外生枝。若據山僧見處，乃拈拄杖云：山僧只將這個普為一切人，無論上中下，若要擎展，一任擎展；若要承當，一任承當。處處把斷要津，個個壁立千仞。且道忽遇其中人來時如何？萬國醉心嘗大鼎，相逢攜手上高臺。
謝監寺上堂云：滴水冰生，百了千當。鐵作脊梁骨，金鑄堅實心，荷負叢林，贊弼知識，典刑可法，直下樸實頭底，且道是什麼人？相逢相見呵呵笑，更有春風春又春。
運判請上堂，示眾云：驚群敵勝乃英靈，佛祖當機貴見成，幸遇通人為證據，何妨出眾決疑情。
僧問：龐居士圓機如疾焰過風，馬祖大師捷辯如奔流度刃，二人酬唱，還有優劣也無？
師云：通身是，徧身是。
進云：一槌擊碎去也。
師云：且莫錯認。
進云：不與萬法為侶者是什麼人？
師云：問從何來？
進云：好個消息。
師云：道什麼？
進云：只如一口吸盡西江水，又作麼生？
師云：杲日麗天。
進云：將為有多少奇特。
師云：你又作麼生？
進云：覿面相呈。
師云：眨上眉毛。
師乃云：明明不退轉，歷歷無生忍，彌綸萬有，含吐十虛，離見絕聞，超聲越色。若謂即心即佛，正如頭上安頭；更言非佛非心，大似撥漚覓火。超出二見，不墮中間，凈躶躶無遺，赤灑灑全露。是故古人道：靈源不昧，萬古徽猷。入此門來，莫存知解。到這，纖毫不立，徧界不藏，萬派朝宗，千差同轍，直得威音已前，乃至窮未來際，不移易一絲毫，用處覿體全真，拈來當機直截。只如今日開選佛場，演最上乘，且道薦嚴一句作麼生道？內宮慈氏當臺見，徧界全彰凈妙身。
復舉：乾峰示眾云：舉一不得舉二，放過一著，落在第二。云門大師出眾云：昨日有人從天臺來，卻往徑山去。峰云：典座！今日不得普請。
師云：閃電光中著眼，擊石火橫身。乾峰既鐵樹生華，云門亦紅爐鼓浪，拳踢相應，唱拍相隨。所謂要明恁麼事，須是恁麼人；若是恁麼人，須解恁麼事。只如今日大明普照，上根圓證，作殊勝緣，現奇特事，且道與云門、乾峰，是同是別？不逢別者不開拳，一遇知音便分付。
上堂云：樹凋葉落，頭頭體露金風；海闊天高，處處月圓秋夜。佛祖提不起，棒喝用不著。清奇水石，玲瓏心印，全彰瀟灑。巖崖峭拔，門庭成見，安家樂業則且止，海眾云臻時如何？豁開戶牖相延諾，淡飯麤羹守寂寥。
上堂云：深深處，無物堪比倫；淺淺個，兩手相分付。以一統萬，穿眾穴於毫端；補短裁長，握秤尺於掌內。換卻髑髏底且致，把將靴鞋袋來一句作麼生道？意氣不從天地得，英雄豈藉四時推？
周侍御請上堂，云：祝一人無窮之壽，開十方選佛之場，建殊勝緣，作奇特事，須是作家漢共相激揚始得。
僧問：秋去冬來忽忽過，流年日月信無多，決去玄沙三種病，趙州茶盞事如何？
師云：放去收來。
進云：須信天真佛，興悲幾萬般。
師云：一點水墨。
進云：直得微甘回齒頰，已輸崖蜜十分甜。
師云：卻須透得趙州關。
進云：不煩魏帝一丸藥去也。
師云：天下衲僧取則。
進云：趙州老漢猶是入泥入水，未審道林門下作麼生為人？
師云：截鐵斬釘。
進云：可謂是一句當機迅若雷，爍迦羅眼頂門開。
師云：分明記取。
師乃云：玄機透脫，融萬象於目前；至理高明，會千差於物表。一明一切明，一見一切見，一用一切用，一說一切說，直截根源，當陽顯露。若能於此洞達去，自己腳跟下一段大事明如杲日，寬如太虛，可以修身，可以見性，可以祝一人上壽，可以種未來勝因。是故靈山拈華，迦葉微笑；少林面壁，神光傳心。於是中間如擊石火，似閃電光，須是奇特人，方明本分事，要知本分事，還他奇特人。只如今日奇特本分底一句作麼生道？葵藿同傾仰，高祝萬年春。
上堂云：玄玄玄，太顢頇；了了了，沒邊表。有生有滅，特地乖張；無去無來，轉見漏逗。不起滅盡定而現諸威儀，不舍凡夫法而修諸勝行，且道是放行？是把住？隨流認得性，無喜亦無憂。
上堂云：葉落知秋，動弦別曲，定光招手，智者點頭。承當於文彩未生前，相照向是非得失外。不涉廉纖，如何通信？萬景徒有象，孤云本無心。
檀越請上堂，僧問：教云：初日分、中日分、後日分皆以恒河沙等身布施。如何是初日分恒河沙等身布施？
師云：大海若不納，百川應倒流。
進云：如何是中日分恒河沙等身布施？
師云：見成公案。
進云：如何是後日分恒河沙等身布施？
師云：盡未來際一時收。
師乃云：日面月面，珠回玉轉；有句無句，絲來線去。如來禪，父母未生前；祖師意，井底紅塵起。透得者，權實句下雙明；透未得者，葛藤窠埋沒。透得透不得，總不恁麼時如何？薰風自南來，殿閣生微涼。
結夏上堂云：高超十地，不歷僧只；物我一如，身心平等。不與萬法為侶，不與千圣同途，歷歷常光現前，處處壁立萬仞。直饒透出威音已前，猶是這邊事在。及乎理隨事變，應物應機，或現十種他受用身，或現三尺一丈六，有時孤峰頂上目視云霄，有時淺艸平田橫三豎四，亦只是這邊事。只如不動步而廓周沙界，不起念而周徧十虛底人，且道九旬三月還結夏也無？云在嶺頭閑不徹，水流澗下太忙生。
上堂云：月圓月望，月旦月朔，斬釘截鐵，堆山積岳。小乘錢貫，大乘井索，有漏笊籬，無漏木杓。定龍虵句全殺活，散向諸方任貶剝。參。
鄧樞密奏到紫衣、師名，上堂云：此一瓣香，奉為祝嚴今上皇帝，伏愿帝基永久，寶祚彌昌，億萬斯年，永隆圣壽。次拈香，奉為兩府樞密相公，伏愿長居三事，永處巖廊，壽筭等喬松，福祿深巨海。
陞座，僧問：師名遠賜，全提佛祖大機；椹服初披，獨露人天正眼。百帀千重則且置，孤峰頂事如何？
師云：優鉢羅華火開。
進云：只如朕兆未分已前，是何面目？
師云：渠無面目。
進云：龍得水時添意氣，虎逢山勢長威獰。
師云：誰不恁麼？
進云：空生若解巖中坐，爭得天華動地來？
師云：卻被闍黎勘破。
進云：圣明天子，未審將何報答？
師云：此心心外更無心。
進云：還許學人轉身吐氣也無？
師云：你作麼生著力？
進云：三事衲衣青嶂外，一爐沈水白云中。
師云：大家贊嘆。
師乃云：大道絕遮攔，其誰趣向？虛空無背面，何處雕鐫？迥出威音王，高超毘盧頂，直得絕塵絕跡，離相離名，海口莫能宣，佛眼覷不見。其奈巖中宴坐，諸天雨華；凈室掩關，梵音慰諭。遠稟一人洪造，特資宰輔陶熔，椹服師名，薦臻巖穴。既爾從天降下，理應直下承當。泉石光輝，林巒增秀，風行艸偃，水到渠成。由是擊開解脫門，顯示正法眼，調無生曲，唱太平歌，樂無為之化去也。還委悉麼？優鉢羅華開，嗅著無香氣。名自樞密府，恩從九天至，艸木生光輝，麟龍不為瑞，誓奮鐵石心，仰答丘山惠。
舉泰首座立僧上堂云：大人具大見，大智得大用。一飛六月息，一諾千金重。滔天必江海，崔嵬必山岳。先知覺未知，先覺覺後覺，打開無盡藏，運出無價珍，不依倚一物，顯示本來人。
浴佛上堂云：一手指天，一手指地，末上一機，衲僧巴鼻，步步蓮華，金盆澡洗，西天東土共流傳，至今處處燒香水。良久，云：車不橫推，理不曲斷。下座。
劉提舉請上堂，云：般若智光，破生死昏衢之暗；金剛寶劍，截結使纏縛之憂。透脫處一念無多，受用處通身具眼。直得如天普蓋，似地普擎，如日普照，如風普涼，一絲不移，纖塵不翳。所以道：一切法不生，一切法不滅，若能如是解，諸佛常現前。又道：未達境唯心，起種種分別；達境唯心已，分別即不生。於分別不生法中認取不變不移，無窮無盡，清凈本然，周徧法界，本來自性。若了得去，於天地未分，生佛未立，乃至劫火洞然，大千俱壞，於中無一絲毫動搖，無一絲毫起滅，無一絲毫增減，無一絲毫榮悴。若能恁麼，始知提舉朝議，未嘗滅，未嘗虧，未嘗移，未嘗去。且獨超物外一句作麼生道？九蓮開合處，百寶自莊嚴。久立，珍重！
解夏上堂云：妙凈明心，本無延促；金剛正眼，豈有開遮？絲毫不移，古今獨露。理隨事變，事逐理融，隨所作心，應所知量，便有春夏秋冬，生住異滅。從無住本立一切法，用無功用成一切事，且隨緣不變一句作麼生道？秋風吹八極，木落露千山。下座。
上堂云：古佛有通津，當陽亘古今。懸崖能撒手，一語直千金。參。
上堂云：行棒行喝，拽石搬土，象骨輥球，禾山打鼓，溈嶺牧牛，玄沙見虎，吃茶趙州，面壁魯祖，爭似老云門臘月二十五？參。