若夫至道圆明，虚无湛极。慈悲普摄，济生死之深河。浮大宝舟，广度四生之难。恩沾大道，迥拔三界之牢。慧镜长悬，照无明之巨夜。法王慈愍，接引多方。众苦之病无穷，设药之途非一。故有照明大士，垂音五浊之中，悲愍群生，劝请如来设教遵。
首称：佛为心王菩萨说头陀经者，以为王心为身之主，耳目处其外，任持六根，不坏善恶种子，使之不亡。乍去乍来，无有限碍，自在如王，故言心王。菩萨，解脱之别称，得道之异名。以觉合机，故称佛说。头陀者，西国之语，此土往翻名为抖擞。烦恼不生，寂然无相，故曰头陀。经者，常也。人能悟道，永离生死，故号为常。
尔时佛在大林薮山。山形大小，纵广八万四千由延。。其山四方，有无量夜叉、罗刹、虎、狼、师子、毒蛇、恶鬼，煞害众生，啖人精气。其山四维，复有无量贤善大士，修学大乘。于佛法中，决定生信。护持禁戒，如净明珠。守护心城，摧伏外道。五峰神仙，最居山顶。仙人我慢，五欲自恣，不悟无常。佛与迦叶、诸大菩萨，侧塞虚空，前后围绕。四部弟子，一时共会。
尔时世尊在大众中，坐宝莲华，结跏趺坐，嬉怡微笑。威德光明，普照一切。
佛告心王菩萨：汝当为诸大众，宣说甚深无上妙法。令诸众生，识烦恼性空无所有。令头陀正法，苦乐一相。
心王菩萨承佛神力，身升虚空，变现自在。于大众中，放大智光。光如百千万亿日月，清凉调适。随诸众生，所求皆得。普照十方，招集有缘诸来大众。天龙八部、护法善神、四天王等，上至有顶，下极空际，六道四生，蒙光喜悦，皆来听法，大众云集。
菩萨摩诃萨大慈所薰，复放六百万亿最胜光明。其光明中宣说：一切众生本性清净、无生无灭、无垢无净。无生死际，无涅槃际。二际平等，等诸法空故。闲居静住，即是头陀。寂然念道，绝断攀缘，不生分别。何以故？生死、涅槃，不一不二。但假名说，接引愚夫。上品众生，体达法相，不入涅槃，不出生死。中品众生，舍于生死，贪求涅槃。无方便慧，实际为家。下品众生，无明痴住，不觉不知，沉沦苦海。
诸菩萨等，汝当谛了，如是光明，从何而来？内外推求，都无生处。从心化生，湛然常一。一相光明，触众生身，从毛孔入。众生遇者，入无量定。
光触眼者，入妙色三昧；光触耳者，入音声三昧；光触鼻者，入香林三昧；光触舌者，入法喜三昧；光触身者，入智明三昧；光触心者，入法明三昧。
光遍十方。仙人蒙光，我慢即除，身心清净，悟无生忍。恶鬼、毒蛇、夜叉、罗刹、啖人精气者，皆发菩提心。二见牛头，斗诤心息。波旬魔王，开地狱门，施清凉水。饥饿众生，自然饱满，发清净心，餐法喜食，身心解脱，深入法性，自在无为。
虽得无为，察心不住。学方便故，以法为妻，化生一子，名为法王子。处在深宫，正念思惟。学大方便，不舍有为，不住无为。二慧方便，念念具足。其年虽小，常乐出家，学无上道。不乐世事，常修少欲知足之行。修六和敬，眼与色和。何以故？心不缘色，妄识不生，即是和义。余如上说。。动静常一，守护心城，不令贼入。
外道六师，多方巧术，诈为亲善，语王子言：世有极乐，自恣欢娱，长养王身。既受乐已，天上伎乐，种种馔膳，自然来至。五欲天女，巧转王心，所求皆得。王子闻已，似悲复喜：我从昔来，祇为爱网，网我身心，不能自拔，何能救他？今日何缘，复作斯语，诳惑于我？一念返源，即为心师，不师于心。即知虚妄，不受其语。外道六师，徒党眷属，自然磨灭。
王子心地，决断猛利，犹如金刚。见诸法性，体明净故。设有恶念，即便觉知，入一相门。其一相者，即是大道之无盖也。一是法海母，能生诸佛。诸菩萨等，常生柔和，质直其心，不邪不曲。常乐坐禅，修空三昧。居有不有，入有空三昧，破诸常见。一切烦恼、无明之父。居无不无，入空有三昧，破诸断见。一切烦恼、恩爱之母。入有空三昧，庄严法身。入空有三昧，庄严色身。色身即具三十二相，为度三十二相知见鬼神。法身具无量相，为度微尘爱法众生。入一实道，达烦恼性。开阐法幢，摧挫我见，增长圣道。翻五阴贼，具五分身。不随三毒，三明现前。八邪不起，入八解脱。
尔时会中有一菩萨，名曰照明。愍念今世五浊众生，不修少欲知足之行，命终即堕三恶道中。劝请如来，说头陀法，开化众生，于阎浮提广作佛事。
佛告照明菩萨：善哉！善哉！善男子，我适命心王菩萨，普为大众说斯妙法。汝今复问，今当广说。
其头陀者，从正月十五日至三月十五日，从八月十五日至十月十五日，二时头陀。三世诸佛，常行此法。众行中上。吾今得道，常行此法，况汝凡夫！劝诸学人，不得懈怠，纵恣六情，造作诸恶。何以故？凡夫寿命，禀道气生，法无有定。以不定故，圣亦不定。何以不定？法如幻故，寂灭无为法如化故，冥寂无心。幻生于化，化生于幻。化生、幻死，各不相知。众生愚痴，织生死网，自缠自缚。十二地狱，身居其中。四大毒蛇，同共一室。十八识贼，遍罗诸道。设有善念，随生随灭。何有智者，不返斯源。六识为根，心识为本。无明波浪，心识常动。游戏六情，造生死业，至死不舍。无能制者，自在如王。是故我言，生死魔王，念念伤害。众生不觉，轮回生死，何由得出？善男子，汝当正信三宝。道从信生，求善知识。
照明菩萨白佛言：世尊，何者名善知识？
佛言：心王菩萨是一切众生真善知识。汝当归依，请求救护。心王菩萨神力无量，能拔汝苦。
照明菩萨合掌白佛：心王菩萨今在何处？我当普为一切众生请求救护。
佛言：心王菩萨不近、不远，不在中间。若欲得见，当观五阴、十二入、十八界。身心端直，正念思惟。心王菩萨当至汝所，解烦恼结。如是念念，精勤不舍，身心清净。心王菩萨即至其所，如应说法。
诸菩萨等，我本与汝及一切众生同一性相，一体无异。汝自生心，强起分别，为言我异。我实不异。何以故？是烦恼性，性无所有，即涅槃性。涅槃之性，性无所有，即烦恼性。二性不二，名为正性，名为法性，佛所行处。是故我言，本无有异。
照明菩萨言：若本不异，一切众生，烦恼即是涅槃？
答曰：不然。我言烦恼，性无所有，为涅槃耳。若言烦恼即是涅槃，何得以涅槃还恼涅槃？行人善巧方便，观察身心，得空慧力，行头陀法。静乱不二，正念思惟。攒烦恼性，得性心净。生无漏火，烧烦恼薪。名不动慧。不动而动，名方便慧。
心王菩萨语照明菩萨言：我于尔时，入佛性海甚深三昧，名法轮慧。不可思议烦恼之中，出生诸佛。
照明菩萨言：何名方便慧？何名不动慧？何名法轮慧？
答曰：六识心常动，其相如车轮，名为方便慧。心王常不动，其相如车轴，名为不动慧。一根中具六，六六三十六，其相如车辐，名为法轮慧。五阴以为车，无相以为牛，调御以一心，运载诸群生，趣向波若洲。
诸菩萨等，汝当修行。一切众生，常为客尘烦恼之所覆蔽，不见佛性。如竹不钻，火即不出。烦恼亦尔。若钻烦恼，佛性显现。要须在定。心在定故，定力、慧力乃能钻插。
譬如谷子，糠皮尽净。虽蒙时节，雨水调适，芽不能生。凡夫亦尔。若遇善友、诸佛、菩萨，示其方便，以大乘法杖，鞭分别心。心虫既死，内外清净，毒害不生。加功磨莹，心性调善。所作真妙，常合圣道。荡除尘垢，破无明壳。虽在生死，爱水浇灌，识芽种子，自然不生。身心清净，生法王家，入菩萨位。四弘不舍，有大方便，巧度众生。
照明菩萨言：云何名众生？
答曰：烦恼爱结，名为众生。若能摄心，寂然无念，无生、无灭，妙慧成就，度脱众生。
照明菩萨言：观烦恼性，内度众生，其相可解。外法云何？
心王菩萨言：如是！如是！如汝所问，内外不异。虽复不异，要先观内。一烦恼净，众多法净。何以故尔？内是外根源，众圣之源。得斯要法，法度众生。
众生无尽，佛身无尽；众生无边，佛身无边；众生之性即虚空性，虚空之性即众生性。由有众生，即有佛生。若无众生，佛亦不生。是故我言：诸佛菩萨，常度众生。有因缘故，方便巧说，众生度佛。我常宣说：诸法平等，无有二相。佛度众生，众生度佛，始名平等。
佛告心王菩萨言：善哉！善哉！汝入究竟陀罗尼慧，无碍大辩。于诸菩萨大众之中，作师子吼，显平等法。我于余经竟未说之，今于头陀大乘方等。心王菩萨，大众纯熟，智慧明净，大慈大悲，利根大士，堪闻大法。菩萨方便，所以说之。法相深邃，难信难解。二乘凡夫，钝根小智，虽闻妙法，无慧方便，不生信乐。
善男子，我灭度后，多有众生，放逸自恣，或犯四重、五无间罪。作一阐提，无归依处。当念心王菩萨，学头陀法。心王菩萨，大慧方便，慈悲众生，怨亲不二。若有信心，即开方便。示实相门，说法巧妙，令人易解。众生闻已，不生异念。
心王菩萨即为说法，诸菩萨等正念听受。诸法实相即众生相。若心取舍，即远实相。实相曰道，道字无为。无为曰一，一是慧刀，割断诸见。见根不生，名为解脱，解脱名空。空虚身心，清净无染，名为波若。波若名慧，慧名心光，照阴、入、界。闇室开明，明明无尽。无尽心光，名涅槃智，智能巧慧。四大城邑，五阴精舍。善恶心起，名为调达。色心不二，名曰如来。徒众眷属，八万四千，寂寞清虚，湛然清净。各各护持，菩萨净戒。
尔时照明菩萨即从座起，顶礼佛足，普为当来众生咨启二事：诸菩萨等行头陀时，受持何戒？云何名持，云何名犯？
佛告照明菩萨：汝大慈大悲，入他心三昧。当来众生无有慧明咨问于我。汝今谛听，当为汝说。
行头陀时，前作方便，断内外贼，翻邪归正。七日七夜，澄净身心。端坐一室，正念思惟。观身实相，受佛心戒，名曰法叉戒。戒有二种：内戒、外戒。何名为内戒？觉观心动，即犯内戒，破内头陀。觉有身相，即犯外戒，破外头陀。若犯内戒，毁灭法身。若犯外戒，伤害色身。犯内外戒，非我弟子。虽复多闻，分别讲说十二部经，二时头陀，不能守护佛法宝城。心散外逸，念念诽谤，名极重罪，名一阐提。思想乱起，不念无生，名诽谤。妄缘转多，名极重罪。心无依止，口妄说空，不识空体，名一阐提也。
照明菩萨即白佛言：凡夫愚痴，贪名求利，不依圣教，不遇善友，破头陀戒。唯愿世尊大慈大悲，哀愍众生，示其正道。
佛告照明菩萨：善哉！善哉！汝为众生，巧问斯事，我今当说。
三界虚妄，皆心所作。若欲忏悔，五盖树下，静坐思惟。正观身内，与心论议，捔智慧力。烦恼论师，归依受化。息诤讼业，起于真心。于诸菩萨四众之前，各观心性。性非内外，亦非中间。心性离故，罪垢亦离。如是念念，行法成时，法性智水，空中灌注。洗浣罪垢，戒根即生。
头陀法戒，清净如本。如是忏悔，千劫万劫，极大重罪，一念消融。如是观时，不见罪性在内、在外，不住中间。于诸观中，最为第一。无心无缘，前后际断。心、心数法，毕竟不生。学波若心，名为正观。大慈大悲，灭烦恼种，生菩提芽，慧方便观。
其头陀师，先调心马，善巧调御，辔勒其心，不令驰散。常好坐禅，在空闲处，澄停不乱。心镜明净，进止安详。所有慧解，不从他闻，自从心树，发生利智。降内外贼，摧破四魔。观解现前，身心清净，与道相应。善达法相，随观讲经，不依文字。设有言说，犹如虚空。直语、真语，不诳众生。令诸听者开发慧眼。助佛扬化，使盲冥众生一时醒悟。功德、智慧，二种庄严，法利具足。
其头陀师，内解三藏，方乃为师。戒藏、定藏、慧藏。何名戒藏？藏名贪相，贪相不生，善恶不二，不二之性，即具尸罗，名为戒藏。何名定藏？藏名瞋相，瞋相不生，静乱不二，究竟寂灭，即具禅那，名为定藏。何名慧藏？藏名痴相，痴相不生，不生而生，生真实慧，即具波若，名为慧藏。通达此三者，名为三藏师，始名师子吼；能破三毒，入一相门，名师子吼。贪瞋痴无，名大法师，大头陀师，大精进师，不诳众生师，大清净师，大解脱师，无系缚师，大持戒师。善为众生方便说法，一一开解不生灭心，说实相法。不妄语师。
出家、在家，四部弟子，修行此法，十八种物，自随己身。常行乞食，少欲知足。正中一食，不二时食。从头陀时，日日十二时移，不乐本处。远离聚落，不近不远，空闲静处，冢间树下，系念思惟。一心禅寂，观身实相，杂念不生。巧慧方便，凝静心王，令身调善。震大法鼓，摧伏异学，外道邪师。入佛性海，烦恼风息。波浪不生，妄识不起。种性清净，生如来家。与诸菩萨，论头陀法。
尔时心王菩萨语诸菩萨言：头陀净法，是法微妙，甚深玄奥，诸行中上。我等云何敢问斯事？今当承佛大威神力。即从座起，合掌向佛。却住一面。先澄停心海，入无尽三昧。从三昧起，知大众疑。即向佛说：何故头陀止取正月十五日至三月十五日？复何因缘，取八月十五日至十月十五日？何者名头？何者名陀？新学诸菩萨咸有疑心，愿为大众，慈悲解释疑网垢累，令得解脱。
尔时世尊告心王菩萨：汝能巧问，我今善答，令众喜悦。善男子！汝等审听。汝心令无异念，当为汝说。
头陀正法取正月十五日者，众生垢重，无量劫来，心常邪曲。令思惟五阴，空无所有。调适得所，法性因缘，发自然慧。五分法身，具一切智。照诸黑闇邪曲众生，心地正直，常入三昧。明见法相，犹如春日。故言正月十五日。
至三月十五日者，诸法无性，各不相知。前心随生，后心不缘。无故留心，心相不生，即是实相。三毒清净，究竟无染，名三解脱。故言三月十五日。
取八月十五日者，正为众生，于八圣道，起八邪风，心地波动，无生妙药，没在深丛。行人善巧，寻其根本。本既无生，心性清净，不动如山。法王妙药，自然还出。众生服药，八风病息，八解脱现前。故言八月十五日。
至十月十五日者，行人修道，十念成就，长养圣胎，具诸根力，无恼无热。如明净月，郁蒸清凉，烦恼见息。故言十月十五日。
头者，行人初破烦恼，击大法鼓，吼烦恼贼，得其头主。贼民无主，无所依止，即求出家，为我弟子。摄心学道，身心清净，悟无生忍。故言头也。陀者，后心行人，善巧方便。虽得前心，后念多失。既失其后，即是漏心，名为烦恼。行人勤加精进，前心注后，后心注前，前后不二，名为正法。即是阿难受持佛语，无有遗漏。是故言陀。又复陀者，陀汰烦恼。如陀金沙，先除粗者，真金始现。
尔时大众，闻佛如来慈悲解释，诸结烦恼，自然烂坏。无明藏开，自然踊出无量无边如意宝珠，不可称数。化在身上，以为璎珞。
菩萨尔时复自思念：如是妙宝，昔所不得，而今得之。十方诸佛，甚深法藏，不可思议。并是如来慈悲愿力，使我悟道。还以此宝，奉献如来。如来不受，还施菩萨。何以故？尔时佛身究竟，不受其功。见于佛性，而得明了。菩萨籍一入道，道心未明，捉一自守，见于佛性，而不明了。
善男子，此处难明。直是最上利根菩萨，闻一悟解，初发心时，便成正觉。不由次第，等觉、妙觉。前念为因，后念为果，金刚圣体，种智现前。涅槃城中，证究竟果。
尔时照明菩萨问心王菩萨言：何故众生本性清净？以何因缘而生妄想，失其本心，烦恼所缠，不能得出？云何方便，转此虚妄？
心王菩萨即答言曰：众生之性，即是法性。法性常净，具诸相好。从本以来，无得无失。从本以来，无出无没。从本以来，性常真实，亦无虚妄。从本以来，无有烦恼，亦无涅槃。从本以来，不增不减，究竟清净。不可宣说，言语道断，无有文字，犹如虚空。云何问言众生妄想？如是问者，名为邪问。
照明菩萨言：如是！如是！甚深！甚深！真净妙法，不可思议。谁能信者？利根大士，研心尽净，乃能生信。
心王菩萨复更为照明菩萨说本业因缘：一切众生，从无始以来，祖父无明，恩爱为母，常策使我，不得自在。众生背道日久，虽闻法言，都不开解。何以故？此等众生，知见垢心，闭塞昏闇，不能得悟。犹如明镜，尘垢污染，不见面像。凡夫亦尔，常为八风，污染其心。法镜不明，亦复如是。世法八风，清净妙药，揩拭众生心镜尘垢。众生不受，当如之何？一念起心，八万四千烦恼郎主使役其身。身心破裂，身器淋漏，疮瘢深厚。虽闻医言，不肯信受，非如来咎。
照明菩萨言：云何为郎主？
答曰：法无有贪，贪郎役使，不得自在，贪鬼缚我。法无有瞋，瞋郎役使，不得自在，瞋鬼缚我。法无有痴，痴郎役使，不得自在，痴鬼缚我。求名、求利，分别取舍。无明郎主，其数无量，说不可尽。诸菩萨等，汝当精勤，隐处山林诸见树下，修行正念。先观四大，何者是我？地、水、火、风，一一推求，究竟无我。因缘和合，妄生于我。此念成时，四大三昧，自然现前。即觉身心，湛然入定，内外清净，无有相貌。身与定合，不动如山。身戒、心慧，不由他教，自然开解。五阴、十二入、十八界、八万四千尘劳，为大般若诸波罗蜜甚深法门。
是时大地六种震动，诸天散花，作众伎乐，以供养佛。尔时菩萨具二种智：一者实智；二者方便智。实智离凡夫地；方便智离声闻地。
诸菩萨等，汝当修学二种方便甚深法藏，何以故？十方诸佛之所行处，能令行人安心得所。不为六师外道天魔之所沮坏，皆是行者头陀功德，念念融铸真金。真金像现，分身散体，普遍十方，教化众生。
微尘菩萨，其数无量，劝请心王菩萨转正法轮。
心王菩萨言：我乘如来威神之力，为大众说，令汝开解，无复疑悔。法轮名一，一道清净，名正法轮。正念思惟，观身实相，不生不灭，名正法轮。常修慈心，怨亲不二，苦乐一相，名正法轮。有佛无佛，性相常住，不生疑心，名正法轮。能师子吼，吼诸烦恼，究竟清净，名正法轮。观察五阴，空无所有，煞诸结贼，名正法轮。观生、老、病、死，性常清净，名正法轮。正行心处，不生邪曲，名正法轮。攀缘心息，觉观盗贼，毕竟不生，名正法轮。放心随顺，不畏生死，名正法轮。诸菩萨等，汝当修行如是甚深最上最妙法，究竟清净无染法轮，得此法时，不依生死，不住涅槃，超然解脱，放任沉浮。即身如虚空，容受一切。心如金刚，护持诸戒。真佛弟子，即是头陀。兰若住处，始名出家。以智慧刀，剪烦恼发。念念无间，得解脱智。具足二忍：一众生忍；二法忍。听法因缘，获究竟忍。
尔时心王菩萨欲重宣述，以偈赞曰：震吼法鼓降四魔，内外怨贼悉清净。五欲毒箭变为花，遍散虚空供养佛。如来受已放大光，众生蒙光即解脱。无明闇室光照了，慧灯授记成正觉。了达法相一如如，凡圣究竟无差别。双林树下得成道，即是导师方便说。若能勤行心王法，头陀禅定常寂灭。一心普为贪众生，三转法轮成佛道。如是甚深佛境界，学心大士乃能了。十八种物常随身，行住常观十八识。一日一夜十二时，常从不住十二入。虽在六尘不染着，皆是心王菩萨力。专求无上佛菩提，守护诸根不放逸。不畏生死如虚空，身心清净无所染。我从今日始悟解，顶礼无上大觉尊。遍观诸法如幻化，佛与菩提亦复然。内铸真如无相佛，世法金泥磨莹身。巧转凡夫成正觉，顶礼大慧无著人。五阴一相是如来，贪瞋即是三解脱。护持净戒无所犯，心性明珠不变异。我今随分赞叹佛，唯愿大悲哀纳受。
尔时佛告心王菩萨：善哉！善哉！善能称叹头陀行法，劝诸学人勤行修习诸波罗蜜，庄严身戒、心慧。身戒名息世讥嫌戒。何以故？息诸烦恼，不生爱结。爱结若生，即犯斯戒。心慧名性重戒。何以故？沉心住慧，无有方便，犯性重戒。若犯斯戒，虽复出家，头陀苦行，常坐不卧，日常一食，讲经说法，教化众生，不名师子，名为野干。非我弟子，我非其师。
善男子，我昔为凡夫时，学头陀法，常处山林，观身不净，安那波那，深心专修此法。经无量劫，不能得道。徒自疲苦，劳我精神，不能得道。尔时遇善知识，学心不二，隐五阴山。守一不移，精神不散，万灵扶卫。思惟正念十八大城，心王直住十二大国。太子居中，游戏三门，出城学道。出贪瞋痴城，学无贪瞋痴道。出知见城，学无知见道。出生死城，学无生死道。出八风城，学八圣道。出五阴城，学五分法身道。出分别城，学无分别道。出高下城，学平等道。出众相城，学无相道。出凡圣城，学无凡圣道。出十二入、十八界、八万四千城，学八万四千波罗蜜道。我于尔时出虚伪城，入真实道。超凡夫地，种性清净。正念思惟，念萨婆若。学大方便，入法性城。
尔时世尊放法性光，入法性三昧，坐金刚座，从三昧起，即为我演说微妙法。说烦恼性即是我身，汝今见我，与我无异。我于尔时，闻斯妙法，悲结雨泪，心自惭愧。无量劫来，迷失圣道，今日始闻。闻已即悟，道心开发，次第游观，入涅槃城。尔时如来放涅槃光，入灭除三昧，坐法王座，从三昧起，普为大众说摩诃衍。言诸众生身心清净，不生不灭，不去不来，湛然常住。我闻法已，谛心听受，慧解转深，入究竟城。尔时如来慈悲普覆，入平等三昧，坐师子座，究竟如来，身如虚空。所有眷属，亦复如是。从三昧起，无言无说，寂然无声，教化众生。于念念中，一一微尘，出生诸佛。转正法轮，不可思议。
我于尔时，闻究竟法，即成阿耨多罗三藐三菩提。身心喜悦，得未曾有。道薰我身，生慈悲心，神变自在，现种种禅。调伏众生，利益一切。入布施禅，令诸众生悭心休息。入持戒禅，令诸众生尸罗清净。入忍辱禅，令诸瞋恚众生发慈悲心。入精进禅，令懈怠众生察心不住。入寂灭禅，令散动众生入无量定。入智慧禅，令愚痴众生开发慧眼。入地轮禅，令诸众生身心不动，犹如山王。入云雨禅，雨大法雨，灭诸众生瞋恚猛火。入火光禅，烧诸众生烦恼薪垢。入风轮禅，鼓动众生法芽增长。入雷震禅，震动众生无明痴心。入希有禅，令诸众生虚心渴仰。入巧慧禅，令小乘人得大乘食，有慧方便。入禅神通禅，拔出众生三毒等箭。入八圣禅，令修道人世法不染，犹如莲花于水不着。入无相禅，令诸众生分别心息。入甘露禅，令诸众生餐法喜食。入药王禅，遍施众生清净妙药。入方便禅，引导众生学无上道。
善男子，汝当次弟修行染净法门。心无所作，自闲自静，调伏诸根。寻善知识，学平等行。无相无碍，正直清净之心，放心。心静，静故不乱，不乱故清净，清净故寂灭，寂灭故无为，无为故解脱，解脱故涅槃，涅槃故一相，一相故平等，平等故不可言说。善男子，莫随虚妄，忆想分别。当以无漏智慧之火，烧诸动念。消融诸见，即会无生。凡夫之人，未遇善友，不解安心、除欲、制心，心水即动，动即罗网。生死大树，因动而生。无明皮厚，凡夫不觉，我见覆蔽，饮杂毒酒，重昏长寝，云何得悟？六识罗网，知见猎师，是非贪狗，念念狂逸，难可制御。我今得道，明见斯事，慈心示语，使得开解。
佛复告心王菩萨：我今以是头陀正法，付嘱于汝。我见当来众生，无有信心。出家、在家，多营世俗。贪求名利，学广知见。起诤斗业，自是非他。闻诸法空，谓言：我解！行于大乘，学无分别。正法之性，非空非有。而诸众生，一向作解。身口不节，恣心纵逸。着空名字，实未一念。修空三昧，游心法性，善入无为，安神学道。忆想分别，生灭垢心。心与行违，口是心非。为舌根贼，诈为亲善。长养无明，取舍不息。以利求利，心为罗刹。贪着美味，爱染为池。钱作罗网，念念求捕。众生身份，肉、血、骨、髓，饴六尘贼等。贪心鬼王，住其身内，六根狂醉。生死魔王，催其作恶。遍缘诸法，念念不住。不能制心，心马放逸，没在生死。随心所作，贪欲狂痴。行道之人，慈悲众生，尚恐生恼，何况啖食，不知餍足？言学大乘，无有分别，食者无罪，即恶取空，罪复弥重。不觉不知，虽受人身，行畜生业。或见他人，行菩萨道，即生嫉妒。如斯之辈，着外道空，饮无明酒，六识迷醉，纯行恶业。诸佛菩萨，慈悲摄受，无舍离心。法相是一，说种种名，开示众生，令得悟解。
若有信心，受持读诵，燃无生香，日日供养。不见身相，礼拜恭敬。波若法水，洗除心垢。若读、若诵，称赞讲说，念念之中，功德无量。薰练身心，五藏调适，无复恶梦，恐畏灾害。何以故？十方圣众，苦行头陀，成等正觉。虽成佛道，不舍众生。示同凡夫，顶戴恭敬，护念此经。因由斯法，满菩提愿。以是因缘，令诸众生，所求皆得。若善男子及善女人，欲得现身即凡为圣，莫著文字邪见。外相是非，吾法灭矣。当自内求，行空寂行。不染内外，信心具足。学我妙术，读头陀经。如说即行，静坐思惟。精进察心，不令间念。烦恼见息，智慧方便，降伏龙王。龙王心水，澄停清净。贪瞋痴海，出佛性珠。珠威神力，变现自在，说微妙法。众生闻已，道心开发，即见我身补处如来。诸菩萨等，当知圣道近在身内。凡夫不解，驰骋外求。无有方便，念念远道，不可思议。一切众生，若能勤心，三毒不生。法轮三转，龙华三会，广度众生。众生心净，前念出家，后念成道。道精淳一，朴实无闻。凡夫好闻，学世间智。智生伪出，是非心起，五阴横生。如是之人，云何合道？愚智不生，佛如是生。唯吾一人，独返其无。
诸菩萨等，勤心修习诸波罗蜜。头陀居山，一心禅寂。修行正法，少欲知足。常行乞食，不乐本处。粪扫三衣，取得而足。不乐世事，摄念思惟。悟世无常幻化，四气地、水、火、风，共相击成，究竟无我。正念思惟，隐我见山、烦恼丛林。修学神通：宿命、他心，即知此身，化生无实。色身粗重，未能轻举，远到飞行，教化众生。菩萨即学方便，结跏趺坐，常入虚空三昧。观粗重身，作轻空想。如是念念不舍，此观行法成时，色身自在，无相无碍。如镜中像，亦如水中月。身心不动，普遍十方，不可思议。寻善知识，见心王菩萨，善为说法要。法水灌心，心垢即净，乃能生信。尚非六度菩萨，二乘境界，岂是凡夫六识所知！菩萨尔时悲喜俱至。何以故？悲者，我从昔来，常于此身，生无量漏。真如实相，没在知见六识海中，沉沦生死，不能得出。故言悲也。喜者，菩萨尔时遇善知识，正心真学平等无碍一相大乘。六波罗蜜之所薰修，念念无间，即入法流，明见佛性。故言喜也。菩萨即转此身，成无上道。是时大地六种震动。当动之时，妙色身佛从眼根三昧安详而出；妙音声佛从耳根三昧安详而出；香积如来从鼻根三昧安详而出；智明如来从身根三昧安详而出；法喜如来从舌根三昧安详而出；法明如来从心根三昧安详而出。何以故？六自在王，性清净故，各各自有微尘菩萨以为眷属。教化众生，行头陀法。故言喜也。
佛告心王菩萨：一切众生，正信者少，邪见者多。我今现在正法弘通。众生闻已，如说修行，即得悟道。我灭度后，愚痴众生若见、若闻，出家、在家，永割亲爱，舍离家业，不为名利，求无上道，头陀苦行，尸陀林中、冢间、树下、鬼神住处，绳床自居，常坐不卧。信家非家，出家学道。思惟正法，观身一相。不惜身命，修行我法。邪见众生，无有慧眼，虽受人形，畜生无异。六识生盲，不见圣道。憎嫉贤善，反生诽谤。如斯罪人，长堕地狱，阿鼻劫住。遇善知识，生少信心。设复得人身，诸根闇钝。虽闻大乘头陀经法，多生疑心，轻毁不信。生此念时，现身破裂，还堕阿鼻地狱之中。苦痛万端，难可言说。
佛复告心王菩萨：我所嘱累，唯有此经。勤加精进，守护斯经。若四部弟子：比丘、比丘尼、优婆塞、优婆夷受持、读诵，如说修行。依经方法，于二时头陀，冬夏坐禅。真我弟子，我是其师。于恶世中，修行我法，在在处处，多所利益。国主、人王，获得法利，身心安乐。群臣、百官、一切人民，温毒、疾病、恶梦、灾害，自然消灭。何以故？头陀正法，微妙药王，威神力故。他方怨贼，亦使退散。五谷丰登，人民喜乐。佛日重兴，贤圣出世。
尔时众中无量众生闻佛如来说头陀法，深心信解，发大乘心。八万四千菩萨摩诃萨即转此身，成无上道。复有微尘菩萨，其数无量，发菩提心。或得无生忍者；或得一生补处者；或得法眼净者。无量诸天，于虚空中，歌咏赞叹，合掌散花。各相谓言：未曾有也！即发誓言：愿我来世，亦得如是增长善根，利益不少。一切大众，闻经悟道，敬心奉行。
录文完。