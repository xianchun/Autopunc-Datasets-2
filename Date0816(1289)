述曰：吾觀古今法運盛衰之故，而後知禪凈共為隆替者也。人唯未悟，故不了生死利害，豈有悟而猶輕一生不退者乎？人唯未悟，故不了諸佛甚深境界，豈有悟而猶見等流俗者乎？永明諸老，料揀禪凈，如道自家屋事，由其徹悟自宗故耳。末世禪道大壞，食唾者多，於是凈土一宗異見茁長。由唐至宋，荊棘叢生，天如為中峰最勝子，故能繼永明諸老，力扶凈土之衰。今觀或問一書，較諸天臺、紫閣，其間邪幟徧樹，見網交羅，作者推陷廓清，其劬勞亦未免倍甚，蓋禪凈俱衰使然，讀者亦可以觀時變矣。
然諸老匡扶凈土，實救本宗，或問開章謂永明深有功於宗教，此等語，偷心未盡者未肯遽以為然。然使宗教上流能參破第一則淆譌公案，能講透第一個差別名相，超然於凡外權小路歧，一去不復更入，又能普於十方為諸迷者徧破徧透徧超，而謂宗教之能事不畢於此，吾不信也。序次十要，由十疑、寶王而至或問，深有感於法運盛衰之故，因為弄引，請益後賢。
余讀凈土或問，有懷於天如老人深有功於宗教一語，遂謬為評點，時度夏華陽度云精舍，谿樓山影，云物靜好，漫賦古興一篇。賦成，三嘆而感之，謹錄於首，聊當題詞。
窗外青山如列屏，山下清流朱弦聲，窗中有人拭幾塵，熟讀天如六字經。
世人皆悟向上竅，又能悟得心王妙，須彌芥子都聝跳，露柱燈籠齊廝鬧。
獨有一個佛名號，千悟萬悟悟不到，天如兩眼爍如火，淆譌公案直下剖。
不從門外循墻走，恰恰自家屋坐；愚夫愚婦閑活計，恰恰自家屋事；
恒沙沙數諸通明，恰恰自家屋人；空中迅鳥迹如畫，恰恰自家屋話。
窗外青山如鏡，山下清流鏡中水，鏡中有人逐云起，寶王三昧應如是。
奇哉一句阿彌陀！勘破宗教諸禪和，就中也有無奈何，曾聽城邊霜月歌。
天如老人方宴默於臥云之室，有客排闥而入者，禪上人也，因命之坐。坐久，夕陽在窗，篆煙將滅，客乃整衣起立，從容而問曰：竊聞永明壽和尚稟單傳之學於天臺韶國師，是為法眼的孫，匡徒於杭之凈慈，座下常數千指。其機辯才智，雷厲風飛，海內禪林推之為大宗匠。奈何說禪之外，自修凈土之業，而且以教人，復撰揀示西方等文廣傳於世，及作四料揀偈，其略曰：有禪無凈土，十人九蹉路；無禪有凈土，萬修萬人去。看他此等語言，主張凈土，無少寬容，無乃自屈其禪，而過贊凈土耶？此疑非小，師其為我辯之。
答曰：大哉問也！當知永明非過贊也，深有功於宗教者也。惜永明但舉其綱，而發明未盡，故未能盡遣禪者之疑也。余忝學禪，未諳凈土，然亦嘗涉獵凈土諸書，稍知其概。本是易行易入之方，亦是難說難信之法。所以釋迦慈父現在世時，為諸弟子說彌陀經，預知末法眾生少能信向，故引六方諸佛，出廣長舌，說誠實言，以起其信，以破其疑。及於經末，因諸佛所贊，乃復自言：當知我於五濁惡世行此難事，為一切世間說此難信之法，是為甚難。此皆苦口叮嚀，勸人信向矣！且大悲世尊垂救末劫，凡金口所宣，一偈一句，而人非人等，莫不信受奉行，獨於凈土之說，則間有疑者，何哉？良由凈土教門至廣至大，凈土修法至簡至易，以其廣大而簡易故，聞者不能不疑焉。
所謂廣大者，一切機根攝收都盡，上而至於等覺位中一生補處菩薩，亦生凈土；下而至於愚夫愚婦與夫五逆十惡無知之徒，臨終但能念佛悔過，歸心凈土者，悉獲往生也。所謂簡易者，初無艱難勞苦之行，又無迷誤差別之緣，但持阿彌陀佛四字名號，由此得離娑婆，得生極樂，得不退轉，直至成佛而後已也。其廣大既如彼，其簡易又如此，故雖智者，亦不能無疑焉。汝如知此，則知永明之贊深有意焉，而非過也。
問曰：廣大簡易，既聞命矣。如禪宗悟達之士，既曰見性成佛，其肯復求凈土之生乎？
答曰：汝未之知耳，悟達之士政愿求生。古人云：不生凈土，何土可生？汝但未悟，使汝既悟，則汝凈土之趨，萬牛不能挽矣。上二答皆略，詳在下第三答。
問曰：佛祖出世，為度眾生。學者但患大事不明。大事既明，當行佛教，隨類化身，入泥入水，不避生死，廣度生靈。今悟達之士，求生凈土，則厭苦趨樂，不顧他人，此非吾所愿也。
答曰：見卵而求時夜，何太早計耶？汝將謂一悟之後，習漏永除，便得不退轉耶？汝將謂一悟之後，更無徧學佛法，修行證果等事耶？汝將謂一悟之後，便可上齊諸佛，入生入死，不受障緣之所撓耶？審如是，則諸大菩薩修六度萬行，動經恒河沙數劫者，反有愧於汝矣！古教有云：聲聞尚有出胎之昧，菩薩亦有隔陰之昏。況近時薄解淺悟，而自救不了者乎？縱有悟處深遠，見地高明，行解相應，志在度人者，奈何未登不退，力用未充，居此濁惡，化此剛強，此亦先圣之所未許。如以未完不固之舟，濟多人於惡海，自他俱溺，其理必然。故往生論云：欲游戲地獄門者，必生彼土，得無生忍已，還入生死，救苦眾生。以此因緣，求生凈土。又先圣有云：未得不退轉位，不可混俗度生；未得無生法忍，要須常不離佛。譬如嬰兒常不離母，又如弱羽只可傳枝。
今此國中，釋迦已滅，彌勒未生，而況四惡苦趣，因果牽纏，外道邪魔是非扇亂，美色淫聲之相惑，惡緣穢觸之交侵，既無現佛可依，又被境緣所撓。初心悟達之人，尟有不遭其退敗者。所以世尊殷勤指歸極樂者，良有以也。
蓋彼彌陀現在說法，樂土境緣，種種清凈，倘依彼佛，忍力易成，高證佛階，親蒙授記，然後出化眾生，去來無礙也。以是之故，雖上根利器，猶愿托生，況汝中下之輩，初得發明者乎？
豈不見觀佛三昧經中，文殊自敘宿因，謂得念佛三昧，常生凈土。世尊復記之曰：汝當往生極樂世界。又不見華嚴經中，普賢勸進善財童子、海會大眾，以十大愿王導歸極樂。其偈云：愿我臨欲命終時，盡除一切諸障礙，面見彼佛阿彌陀，即得往生安樂剎。又云：彼佛眾會咸清凈，我時於勝蓮華生，親睹如來無量光，現前授我菩提記。蒙彼如來授記已，化身無數百俱胝，智力廣大徧十方，普利一切眾生界。又不見入楞伽經中，授記龍樹偈云：南天竺國中，大名德比丘，厥號為龍樹，能破有無宗，世間中顯我，無上大乘法，得初歡喜地，往生安樂國。又不見起信論中，馬鳴菩薩有求生之愿；無量壽論天親菩薩有愿往之心。
又不見大寶積經中，印許凈飯王及七萬釋種同生安養；十六觀經中，指示韋提夫人及五百侍女同覲彌陀。且凈飯、韋提等，皆是現得無生法忍。西竺似此之流，不可得而勝數矣。東土如廬山遠公，合社高人，天臺、賢首諸宗尊者，自行化他，曰僧曰俗，同生凈土者，又可得而勝數耶？
只如文殊、普賢，大菩薩也；善財、海眾，徧參知識，悟同諸圣者也；馬鳴、龍樹等，亦菩薩也，亦禪宗以為大祖師也。此諸圣人所悟所證，比今悟達之士，為何如哉？彼尚愿生樂國，親近彌陀，而汝一悟之後，更不求生，則龍樹、馬鳴、普賢、文殊等，反不若汝。汝何不自揣其心，自量其力，所修所證，誠有過於二菩薩、二禪祖者乎？所參知識，所悟佛性，誠有過於善財、海眾者乎？所得無生法忍，受佛印證，誠有過於凈飯、韋提者乎？
凈飯國王，佛之父也；七萬釋種，佛之親屬也。凈土之生，倘無利益，佛忍自誤其父與親屬乎？向謂得無生法忍者，可許混俗度生；今其父王親屬既得此忍，而尚記往生，則如來護持保養之意，豈不深且遠乎？
多見今之禪者，不究如來之了義，不知達摩之玄機，空腹高心，習為狂妄，見修凈土，則笑之曰：彼學愚夫愚婦之所為，何其鄙哉！余嘗論其非鄙愚夫愚婦也，乃鄙文殊、普賢、龍樹、馬鳴等也。非特自迷正道，自失善根，自喪慧身，自亡佛種，且成謗法之業，又招鄙圣之殃，佛祖視為可哀憐者。
於是永明和尚深憐而痛哀之，剖出心肝，主張凈土，既以自修，又以化世。故其臨終預知時至，乃有種種殊勝相現，舍利鱗砌於身。嘗有撫州一僧，經年旋繞其塔，人問其故，僧曰：因病入冥，閻王以陽數未艾，得放還生，乃見殿左供養畫僧一幀，閻王禮拜殷勤，遂扣主吏，吏曰：此永明壽禪師也。其修行精進，徑生極樂上品，王故圖像而禮敬之。
夫永明既悟達摩直指之禪，又能致身於極樂上品，以此解禪者之執情，以此為末法之勸信，故余謂其深有功於宗教者，此也。豈特永明為然？如死心新禪師作勸修凈土之文，有云：彌陀甚易念，凈土甚易生。又云：參禪人最好念佛，根機或鈍，恐今生未能大悟，且假彌陀愿力接引往生。又云：汝若念佛不生凈土，老僧當墮拔舌地獄。
又如真歇了禪師作凈土說，有云：洞下一宗，皆務密修。其故何哉？良以念佛法門，徑路修行，正按大藏，接上上根器，傍引中下之機。又云：宗門大匠已悟不空不有之法，秉志孜孜於凈業者，得非凈業之見佛尤簡易於宗門乎？又云：乃佛乃祖，在教在禪，皆修凈業，同歸一源，入得此門，無量法門悉皆能入。
至如天衣懷禪師、圓照本禪師、慈受深禪師、南岳思禪師、法照禪師、凈靄禪師、凈慈大通禪師、天臺懷玉禪師、梁道珍禪師、唐道綽禪師、毗陵法真禪師、姑蘇守訥禪師、北磵簡禪師、天目禮禪師等諸大老，皆是禪門宗匠，究其密修顯化，發揚凈土之旨，則不約而同，豈特諸大老為然？
余嘗聞一老宿言曰：合五家之宗派，盡天下之禪僧，悟與未悟，無有一人不歸凈土者。因問其故，乃曰：如百丈大智海禪師，是江西馬祖傳道之的子，天下叢林依他建立，從古至今，無一人敢議其非；天下清規依他舉行，從始至末，無一事敢違其法。看他為病僧念誦之規云：集眾同聲舉揚一偈，稱贊阿彌陀佛。復同聲稱念南無阿彌陀佛，或百聲，或千聲。回向伏愿云：諸緣未盡，早遂輕安，大命難逃，徑歸安養。此非凈土之指歸乎？又看他津送亡僧，大眾念誦回向，伏愿云：神超凈域，業謝塵勞，蓮開上品之華，佛授一生之記。此非凈土之指歸乎？至於茶毗之際，別無所為，但令維那引聲高唱：南無西方極樂世界大慈大悲阿彌陀佛。如是十唱，而大眾十和，總名之曰十念也。唱畢，復回向云：上來稱揚十念，資助往生。此非凈土之指歸乎？
自百丈以來，凡所以津送亡僧，皆依此法，然則所謂合五家之宗派，盡天下之禪僧，無有一人不歸凈土者，豈不然乎？以余觀老宿所引之言，誠有所據而不容辯矣。
又因其言，遂悟百丈祖師立法之意，亦豈無所據而然耶？汝在叢林津送亡僧，不知其幾矣。此等回向十念，口唱過，耳聽過，又不知其幾矣。汝既不會祖師之意，又自不發省覺之心，妄謂悟達之士不愿往生，則天下禪者之執，莫汝若矣！
問曰：凈土攝機，誠乎其廣矣，愚不敢復議矣。然亦嘗聞有唯心凈土、本性彌陀之說，愚竊喜之。及觀凈土經論，所謂凈土者，十萬億土外之極樂也；所謂彌陀者，極樂國中之教主也。是則彼我條然，遠在唯心、本性之外矣，果何謂耶？
答曰：汝言局矣，不識汝心之廣大而明妙者矣。楞嚴云：色身外，洎山河、虛空、大地，咸是妙明真心中物。又云：諸法所生，唯心所現。安有佛土而不在吾心者哉？當知凈土唯心，心外無土，如大海之現群漚，無一漚能外海也；唯心凈土，土外無心，猶眾塵之依大地，無一塵不名地也。又當知先圣有云：唯此一心具四種土：一曰、凡圣同居；二曰、方便有余；三曰、實報無障礙；四曰、常寂光也。
一、凡圣同居土者，自分二類：初曰同居穢，次曰同居凈。初、同居穢土者，娑婆之類是也。居其中者，有凡有圣，而凡圣各二。凡居二者：一、惡眾生，即四趣也；二、善眾生，即人天也。圣居二者：一、實圣，即四果辟支、通教七地、別十住、圓十信後心，通惑雖盡，報身猶在，皆名實也；二、權圣，謂方便、實報、寂光土中法身菩薩及妙覺佛，為利有緣，應生同居，皆是權也。是等與凡共住，故云凡圣同居。四趣共住，故云穢土也。
次、同居凈土者，且如極樂國，雖果報殊勝，非余可比，然亦凡圣同居。何以故？雖無四趣，而有人、天。以生彼土者，未必悉是得道之人，如經云：犯重罪者，臨終懺悔念佛，即得往生。故知雖具惑染，亦得居也。圣居權實，類前可知。但以無四惡趣，故名為凈。或曰：具明土相，復多不同，如無動界，雖是凈土，猶有男女及須彌等。凈土既其不同，穢土亦應不等也。
二、方便有余土者，二乘三種菩薩證方便道者之所居也。何則？若修二觀，斷通惑，盡塵沙，別惑無明未斷，舍分段身而生界外，受法性身，即有變易。所居之土，名有余者，無明未斷也；名方便者，方便行人之所居也。故釋論云：出三界外有凈土，聲聞、辟支佛出生其中，受法性身。非分段生也。
三、實報無障礙土者，無有二乘，純諸法身菩薩所居。破無明，顯法性，得真實果。而無明未盡，潤無漏業，受法性報身，亦名果報國，仁王經云三賢十圣住果報是也。以觀實相，發真無漏，所得果報，故名為實。修因無定，色心無礙，故名實報無障礙土，華嚴明因陀羅網世界是也。
四、常寂光土者，妙覺極智所照如如法界之理，名之為國，亦名法性土。但真如佛性，非身非土，而說身土，離身無土，離土無身，名身土者，一法二義。普賢觀毗盧遮那住處，名常寂光。前二土是應，即應佛所居，第三亦應亦報，即報佛所居，第四但是真凈，非應非報，法身所居。又云常即法身，寂即解脫，光即般若，如世伊三點，不縱橫并別，名秘密藏，諸佛如來所游居處，真常究竟，極為凈土。
由是觀之，所謂十方微塵國土者，唯吾心中之土也；三世恒沙諸佛者，唯吾心中之佛也。知此，則知無一土不依吾心而建立，無一佛不由吾性而發現。然則十萬億外之極樂獨非唯心之凈土乎？極樂國中之教主獨非本性之彌陀乎？又當知唯此一心具含十界，身土融通，重重無礙。又當知心、佛、眾生三無差別，生佛互現，念念交參。所以云：諸佛心內眾生，塵塵極樂；眾生心中諸佛，念念彌陀。
又云：十方凈穢，卷懷同在於剎那；一念色心，羅列徧收於法界。并天真本具，非緣起新成，一念既然，一塵亦爾，故能一一塵中一切剎，一一心中一切心，一一心塵復互周，重重無盡無障礙，一時頓現非隱顯，一切圓成非勝劣。若神珠之頓含眾寶，猶帝網之交映千光。我心既然，生佛體等。如此，則方了遷神億剎，實生乎自己心中；孕質九蓮，豈逃乎剎那際內？
又云：極樂徧在一切處，舉一而全收也。如帝釋殿上千珠寶網，千珠光影，咸入一珠，一珠光影徧入千珠，雖珠珠互徧，此珠不可為彼，彼珠不可為此，參而不雜，離而不分，一一徧彰，亦無所在。極樂凈土即千珠之一，十萬億國亦各千珠之一，至若三乘人天，下至地獄、餓鬼、畜生、修羅，一一無非千珠之一，阿彌陀佛亦千珠直示一珠，見一佛即見十方諸佛，亦見十方九界眾生，微塵剎海，十世古今，一印頓圓，無余法矣。
如上所引，皆佛祖圣賢遞相發揚之明訓也。知此，則知諸剎諸塵，塵塵皆唯心之極樂也；一塵一佛，佛佛皆本性之彌陀也。復何疑哉？
問曰：既謂凈穢融通，塵塵極樂，何娑婆獨不免於穢耶？
答曰：凡夫業感，即凈而穢；佛眼所觀，即穢皆凈。豈釋迦報境而果穢哉？
問曰：含攝無余，吾信唯心之大矣；圓融無礙，吾信唯心之妙矣。奈何尚滯迷情，未離穢業，則吾唯心之土何由凈耶？
答曰：心垢土垢，心凈土凈，故維摩經云：欲得凈土，當凈其心；隨其心凈，則佛土凈。夫欲凈其心者，舍凈土之修法，他無能焉。
問曰：凈土修法，其詳可得聞乎？
答曰：凈土無修，修因迷有；法無高下，高下由根。根有多殊，修分多類，攝其多類，總有三門：一曰、觀想；二曰、憶念；三曰、眾行。皆依極樂彌陀以為之主也。
一曰、觀想者，如觀經云：諸佛如來是法界身，入一切眾生心想中。是故汝等心想佛時，是心即是三十二相、八十隨形好，是心作佛，是心是佛，諸佛正徧知海從心想生，是故應當一心系念，諦觀彼佛。天臺疏曰：諸佛如來下，泛明諸佛。是故應當下，偏觀彌陀。法界身者，報佛法性身也。眾生心凈，法身自在，故云入。如白日昇天，影現百川，明佛身自在，能隨物現也。又法界身是佛身，無所不徧，法界為體。得此觀佛三昧，解入相應，故云入心想也。是心作佛者，佛本是無，心凈故有。是心是佛者，向聞佛本是無，心凈故有，便謂條然，故云即是。始學名作，終成即是。
妙宗釋曰：欲想佛身，當明觀體，體是本覺，起成能觀。本覺乃是諸佛法界之身，以諸佛無別所證，全證眾生本性故也。若始覺有功，本覺乃顯，故云法身從心想生。又彌陀與一切佛，一身一智，應用亦然。彌陀身顯即諸佛身，諸佛相明即彌陀體，故泛明諸佛以為彌陀觀體。從法界身下，是約感應道交釋。從又法界身下，約解入相應釋。
融心解云：若無初釋，則觀非觀佛；若無次釋，則生佛體殊。二釋相成，是今觀法。
妙宗又曰：今之心觀，非直於陰觀本性佛，乃托他佛顯乎本性，故先明應佛入我想心，次明佛身全是本覺，故應佛顯，知本性明，托外義成，唯心觀立。若論作是，即不思議三觀也。以若破若立名作，空假二觀也；不破不立名是，中道觀也。全是而作，則三諦俱破俱立；全作而是，則三諦俱非破立。即中之空假名作，能破三惑，能立三法，故感他佛三身圓應，能成我心三身當果；即空假之中名是，則全惑即智，全障即德，故心是應佛，心是果佛。故知作是一心修此三觀，乃諸觀之總體，一經之妙宗也。
又曰：此觀能令四佛土凈，如是方為此經宗致。乃至云：此經本為韋提希厭同居穢，求同居凈，故談妙觀，觀彼依正。三觀若成，麤垢先落，非有余凈，更生何處？須知正為生同居凈，故立三觀。良由觀妙，能破三惑，不獨感於同居凈土，隨其惑斷淺深之處，自然感得有余等三土。如病須藥，本為身安，求得仙方，修合服之，不但身安，兼能輕骨。身安可喻生同居凈，輕骨可喻感上三土。只是一藥，效乃深勝。如一妙觀，能凈四土。
解云：韋提本欲舍穢取凈，而佛示觀法，舍穢必盡，顯凈無遺，如月蓋為免舍離果報之病，故請觀音。及乎宣咒，乃能消伏三毒之根，具足五眼之果。故一心三觀求生凈土者，以三惑為穢土之因，以三諦為凈土之果。故別惑盡，則寂光凈，究竟三諦也；別惑未盡，則實報凈，分證三諦也云云。
如上所明一心三觀能破三惑，能凈四土，其惑未破而生安養同居者，托勝增修，則有余等三凈可待矣。且教有云：五濁輕重，同居凈穢，而圓觀輕濁所感同居，依正最凈，比修戒善及余經眾善，感安養土，其相天殊，故天臺宗以圓觀為定善也。
二曰、憶念者，或緣相好，或持名號，皆名憶念，而有理有事，如華嚴解脫長者云：我若欲見安樂世界無量壽如來，隨意即見，如是十方一切世界所有如來，我若欲見，隨意即見。我能了知一切如來國土莊嚴、神通等事，無所從來，亦無所至，無有處所，亦無住處，亦如己身，無來無去，無行住處。然彼如來不來至此，我不往彼，知一切佛及與我心，皆如夢故。如夢所見，從分別生，見一切佛，從自心起。又知自心如器中水，悟解諸法如水中影。又知自心猶如幻術，知一切佛如幻所作。又知自心諸佛菩薩悉皆如響，譬如空谷，隨聲發響。悟解自心，隨念見佛。我如是知，如是憶念，所見諸佛，皆由自心。
貞元疏曰：無所從來下，正辨唯心。即心無心，便入真如，了彼相虛，唯心現故。既了唯心，了心即佛，故隨所念無非佛矣。下例四喻，通顯唯心，喻無來往，別喻兼明不出入等。四喻皆具四觀：一、正是唯心；二、唯心故空；三、唯心故假；四、唯心故中。融而無礙，即華嚴意。夢喻不來不去，影喻不出不入，幻喻非有非無，響喻非合非散。
又如般舟經教修佛立三昧，專念彌陀，其略云：常念彼佛，譬如夢見金寶親屬，相與娛樂等。永明曰：此喻唯心所作，即有而空，故無來去。又如幻非實，則心佛兩忘；而不無幻相，則不壞心佛。空有無礙，即無去來，不妨普見。見即無見，常契中道。是以佛實不來，心亦不去，感應道交，唯心自見。
又如楞嚴大勢至云：子若憶母，如母憶時，母子歷生不相違遠。至我本因地，以念佛心入無生忍。霅川以理事判之曰：觀其母子相憶之喻，則是同居事相而已，觀其自證無生法忍，則念佛心不可單約事相而解，念存三觀，佛具三身，心破三惑，無生忍位乃可入焉。
又如彌陀經云：執持名號，至一心不亂。凈覺曰：一心不亂，例前妙觀，同名正受，即定心定善也。據往人之論，則有理事。若達此心四性不生，與空慧相應，是理一心；若用心存念，念念不間，名事一心也。真歇亦曰：一心不亂，兼含理事。若事一心，人皆可以行之。由持名號，心不亂故，如龍得水，似虎靠山，此即楞嚴憶佛念佛，現前當來必定見佛，去佛不遠，不假方便，自得心開，連攝中下二根之義也。若理一心，亦非他法，但將阿彌陀佛四字做個話頭，二六時中直下提撕，不以有心念，不以無心念，不以亦有亦無心念，不以非有非無心念，前後際斷，一念不生，不涉階梯，徑超佛地。
余嘗評之不以有心念等，文有四節，可配三觀，初節配空，次節配假，第三雙離，第四雙即。雙離雙即，可配中觀，蓋彼中觀亦含遮照之義也。合而言之，無非以修契性，顯其當處即空，全體即有，亦非空有，亦是空有，不可湊泊，不可擬議，心路絕處，即名為佛。
如上略舉數條，通名憶念，而各分理事。其理念者，與圓觀同，能破三惑，能凈四土，此攝上上根也。若其事相念者，近則感同居凈，遠則可為上三土之因耳。降此以下，事相不等，如諸經所說，或一生系念，或三月系念，或晨朝十念，或七七日念，或十日十夜六時中念，或一日一夜不斷專念，加以深信之力、凈愿之力、佛加被力，皆生極樂。又下而至於逆惡凡夫，臨終十念，亦許得生，此攝中根及下下根也。
三曰、眾行者，如華嚴經普賢菩薩勸進善財童子、海會大眾，發十大愿：一者、禮敬諸佛；二者、稱贊如來；三者、廣修供養；四者、懺悔業障；五者、隨喜功德；六者、請轉法輪；七者、請佛住世；八者、常隨佛學；九者、恒順眾生；十者、普皆回向。其一一愿皆云：虛空界盡，眾生界盡，眾生業盡，眾生煩惱盡，我愿乃盡，而虛空界乃至眾生業煩惱不可盡故，我此愿王無有窮盡，念念相續，無有間斷，身語意業無有疲厭。至臨命終時，最後剎那，一切諸根悉皆散壞，一切威勢悉皆退失，輔相大臣、宮殿內外、象馬車乘、珍寶伏藏，無復相隨，唯此愿王不相舍離，於一切時引導其前，一剎那間即得往生極樂世界。到已，即見阿彌陀佛。其人自見生蓮華中，蒙佛授記。得授記已，經無數劫，普於十方不可說不可說世界，以智慧力，隨眾生心而為利益，乃至能於煩惱大苦海中拔濟眾生，令其出離，皆得往生極樂世界。
又如法華經云：聞是經典，如說修行，於此命終，即往極樂世界阿彌陀佛大菩薩眾圍繞住處，生蓮華中寶座之上。不復為貪欲所惱，亦復不為瞋恚、愚癡所惱，亦復不為憍慢、嫉妒諸垢所惱，得菩薩神通無生法忍。
又如大寶積經發十種心，往生極樂。佛告彌勒：如是十心，非諸凡愚不善丈夫具煩惱者之所能發。何者為十？一者、於諸眾生起於大慈，無損害心；二者、於諸眾生起於大悲，無逼惱心；三者、於佛正法，不惜身命，樂守護心；四者、於一切法發生勝忍，無執著心；五者、不貪利養，恭敬尊重，凈意樂心；六者、求佛種智，於一切時無忘失心；七者、於諸眾生尊重恭敬，無下劣心；八者、不著世論，於菩提分生決定心；九者、種諸善根，無有雜染，清凈之心；十者、於諸如來舍離諸相，起隨念心。是名菩薩發十種心。由是心故，當得往生。若人於此十心，隨成一心，樂欲往生彼佛世界，若不得生，無有是處。
又如觀經云：欲生彼國者，當修三福：一者、孝養父母，奉事師長，慈心不殺，修十善業；二者、受持三歸，具足眾戒，不犯威儀；三者、發菩提心，深信因果，讀誦大乘，勸進行者。此三種業，過去、未來、現在諸佛凈業正因。疏曰：初業共凡夫，次業共二乘，後業乃大乘不共之法也。
又如大本三輩發菩提心及諸經論所明誦經持咒，建塔造像，禮拜贊頌，奉持齋戒，燒香散花，懸繒幡蓋，凡一行一事足以求生者，資之以信愿回向之力，無不生也。
如上泛引，通名眾行，然愿行既有大小之不等，而又各有理事之不同，且如華嚴十愿、寶積十心之類，生於極樂者，其所感依正之勝及所見之佛、所聞之法，較諸小行常流，應必懸異也。
問曰：吾聞善財童子圓頓利根，一生取辦，今乃不生華藏，而勸生極樂，此何意耶？
答曰：華嚴疏中自有此問，彼所答云：有緣故，歸憑情一故，不離華藏故，即本師故。謂華藏中所有佛剎皆微塵數，極樂去此十萬億土，并未出於剎種之中，故不離也。經云：或有見佛無量壽、觀自在等共圍繞。此贊遮那隨名異化，故即本師也。又曰：普賢為善財、海眾結歸極樂者，蓋為信解圓宗之人入文殊智，修普賢行，福慧事理皆稱法界。此大心人雖妙悟本明，頓同諸圣，然猶力用未充，未及如來出世普利眾生，所以暫依凈土，親近彌陀，直至成佛。意在此也。
問曰：眾行門中，既云大小不等，理事有殊，所感生相亦乃懸異，然則觀想、憶念二門，修各不等，其所感相，同耶異耶？
答曰：皆不同也。故永明曰：九品往生，事非一等，或游化國，見佛應身，或生報土，見佛真體，或一夕而便登上地，或經劫而方證小乘，或利根鈍根，或定意散意，或道悟遲速而機器不同，或花開早晚而時限有異。又慈云曰：雖分九品，猶是略分；若更細分，亦應無量。
問曰：極樂只是同居，本非實報，何謂或生報土，見佛真體耶？
答曰：你將謂同居之外別有實報耶？當知三土不離同居，特身境受用遞遞不相同耳。如經云：彌陀佛身高六十萬億那由他恒河沙由旬等。古師曰：此實報身也。又霅川曰：極樂國土，四土不同。豈但極樂為然？荊溪云：直觀此土，四土具足。如當時華嚴海會不離逝多林，而諸大聲聞不知不見，即此類也。
問曰：既云此土四土具足，只消就此展轉修行，反欲舍此而生彼國，何耶？
答曰：此方雖具四土，奈何穢業難除！夫欲舍穢取凈，勢須彼國求生。四明云：此土濁重，十信方出苦輪；彼土境勝，九品悉皆不退。豈不聞大通佛世，受教之徒已經塵點劫來，尚在聲聞之地，皆因退轉，故涉長時。如身子已證六心，猶自退落五道，況悠悠修行者乎？蓋由此土多值退緣，故云：魚子庵羅華，菩薩初發心，三事因中多，及其結果少。若生極樂，藉彼勝緣，博地凡夫便皆不退，以是之故，求生彼國也。
問曰：同居凈土，其類甚多，今偏指極樂，而又偏贊其境勝緣勝，何耶？
答曰：經云：彼國眾生無有眾苦，但受諸樂，故名極樂。今以娑婆對而比之，此則血肉形軀，有生皆苦；彼則蓮華化生，無生苦也。此則時序代謝，衰老日侵；彼則寒暑不遷，無老苦也。此則四大難調，多生病患；彼則化體香潔，無病苦也。此則七十者稀，無常迅速；彼則壽命無量，無死苦也。此則親情愛戀，有愛必離；彼無父母妻子，無愛別離苦也。此則仇敵怨讎，有怨必會；彼則上善聚會，無怨憎會苦也。此或困苦饑寒，貪求不足；彼皆衣食珍寶，受用現成。此或丑穢形骸，根多缺陋；彼則端嚴相貌，體有光明。此則輪轉生死，彼則永證無生。此有四趣之苦，彼無三惡之名。此則丘陵坑坎，荊棘為林，土石諸山，穢惡充滿；彼則黃金為地，寶樹參天，樓聳七珍，花敷四色。此則雙林已滅，龍華未來；彼則無量壽尊現在說法。此則觀音、勢至，徒仰嘉名；彼則與二上人親為勝友。此則群魔、外道，惱亂正修；彼則佛化一統，魔外絕蹤。此則媚色妖淫，迷惑行者；彼則正報清凈，實無女人。此則惡獸魑魅，交扇邪聲；彼則水鳥樹林，咸宣妙法。二土較量，境緣迥別，而樂邦之勝，其數無窮，未暇悉舉也。其境勝者，可以攝眾生取凈之情；其緣勝者，可以助生者修行之力。雖同居凈類甚多，唯極樂修行緣具，故偏指也。
問曰：十方如來皆可親近，今獨推彌陀者，何耶？
答曰：獨推彌陀，其故有三：一、誓愿深重；二、娑婆有緣；三、化道相關也。
愿重者，經云彌陀往昔因中嘗發種種廣大誓愿，其略曰：若我成佛已來，其有眾生愿生我國，或聞我名，修諸善本，稱我名號，乃至十念，若不生者，誓不取正覺。既生我國，若有退轉，不決定成佛者，誓不取正覺。故華嚴鈔曰：彌陀愿重，偏接娑婆眾生也。
有緣者，我佛釋迦現在世時，眾生聞佛所教，歸向彌陀，固已多矣。觀佛滅後，末世眾生，無問僧俗男女、貴賤貧富，稍聞佛教者，無不信向，未聞佛教者，亦會稱名，縱是頑愚暴惡無信之徒，或遭厄難危險之處，或發贊嘆怨嗟之聲，不覺信口便叫阿彌陀佛，至於兒童女子戲弄之際，聚沙摶泥，圖墻畫壁，便作彌陀佛像，甚至於學行未穩，學語未成者，自然能唱阿彌陀佛。此皆不勸而發，不教而能，非有緣而何？
又如無量壽經云：吾說此經，令見無量壽佛及其國土，所當為者，皆可求之，無得以我滅度之後，復生疑惑。當來之世，經道滅盡，我以慈愍，特留此經，更住百歲，其有眾生值此經者，隨意所愿，皆可得度。又經云：此經滅後，佛法全無，但留阿彌陀佛四字名號救度眾生，其有不信而謗毀者，當墮地獄，具受眾苦。故天臺云：當知彼佛於此惡世偏有緣耳。
相關者，先覺謂：兩土圣人，示居凈穢，以折攝二門調伏眾生。此以穢以苦，以促以多，魔惱而折之，俾知所厭；彼以凈以樂，以延以不退轉而攝之，俾知所欣。既厭且欣，則化道行矣。又我釋迦於三乘授道之外，其有度未盡者，度在彌陀，故於諸大乘經叮嚀反覆，稱贊勸往者，蓋化道之相關也。以是三者之故，乃獨推焉。
問曰：偏指獨推之說，旨哉言乎！欣厭取舍之方，至哉教矣！敢問欣厭取舍，得無愛憎能所之過乎？
答曰：汝不知言也，此非世間之愛憎能所也，此乃十方如來轉凡成圣之通法也。若非厭舍，何以轉凡？若非欣取，何以成圣？故自凡夫預乎圣位，由圣位以至等覺，其間等而上之，無非欣厭，極乎妙覺，取舍始亡。故先德云：取舍之極，與不取舍，無有異也。況此凈土之法，只一化機，而釋迦、彌陀之所共立者也。此指其往，彼受其來，倘非厭舍，離此無由；倘非欣取，生彼無分。既舍此矣，又生彼矣，藉彼勝緣，直至成佛。然則愛憎能所，功莫大矣，何過之有哉？
問曰：取舍之談無敢議矣，但往生之說能不乖於無生之理乎？
答曰：天臺云：智者熾然求生凈土，達生體不可得，即是真無生，此謂心凈故，佛土凈。愚者為生所縛，聞生即作生解，聞無生即作無生解，不知生即無生，無生即生也。長蘆曰：以生為生者，常見之所失也；以無生為無生者，斷見之所惑也；生而無生，無生而生者，第一義諦也。天衣曰：生則決定生，去則實不去。三家之說，其旨甚明。今余復以性相二字釋之。妙真如性，本自無生，因緣和合，乃有生相，以其性能現相，故曰無生即生；以其相由性現，故曰生即無生也。知此，則知凈土之生，唯心所生，無生而生，理何乖焉？
問曰：往生之說，其旨昭然。但今之學者不能曉了，千人萬人皆疑極樂遠隔十萬億國，臨命終時，恐難得到，復何策以曉之？
答曰：是可笑也。說了許多心外無土，土外無心，到這猶道不曉。此無他，只是眾生妄認自心在色身之內，方寸之間，不知自家心量元自廣大，豈不聞贊佛偈云：心包太虛，量周沙界。且十方虛空無量無邊，被我心量都盧包了，恒沙世界無量無數，我之心量一一周徧。如此看來，十萬億國在我心中，其實甚近，何遠之有？命終生時，生我心中，其實甚易，何難之有？豈不見十疑論云：十萬億剎為對凡夫肉眼生死心量說耳。但使眾生凈土業成者，臨終在定之心，即是凈土受生之心；動念，即是生凈土時。為此，觀經云彌陀佛國去此不遠。又業力不可思議，一念即生，不須愁遠。又如人夢，身雖在床，而心意識徧至他方。生凈土亦爾，不須疑也。經云：一彈指頃即得往生。又云：屈伸臂頃。又云：頃刻之間。故自信錄云：十萬億剎頃刻至者，自心本妙耳。
此等重重喻說，只是言其生在自己廣大心中，甚近而甚易者也。我如今且莫說廣大心量，且只就汝色身之內，方寸之間，說個譬喻。譬如此方到西天竺，動經十萬余里，一路之間，多經國土，有一人雖未親到，曾聞他人講說一徧，記憶在心，其人後時坐臥之間，忽動一念，思量彼國，思量千里，便到千里；思量萬里，便到萬里；思量天竺，便到天竺。以此比之，生凈土便是這個道理，豈不是彈指之頃，一念便到，何難到之有哉？汝若不修凈業，要到極難；凈業若成，要到極易。但辦肯心，決不相賺。
問曰：不修凈業，要生極難，此誠言也。何故前舉逆惡凡夫，臨終亦生？吾未聞其詳，而且有疑，幸詳示而釋之。
答曰：觀經云：下品下生者，或有眾生，作不善業、五逆十惡，具諸不善，如此愚人，以惡業故，應墮惡道，經歷多劫，受苦無窮。如此愚人，臨命終時，遇善知識種種安慰，為說妙法，教令念佛，此人苦逼，不遑念佛。善友告言：汝若不能念者，應稱無量壽佛。如是至心令聲不絕，具足十念，稱南無阿彌陀佛，稱佛名故，於念念中，除八十億劫生死之罪。念佛之時，見金蓮華，猶如日輪住其人前，如一念頃，即得往生極樂世界。於蓮華中滿十二大劫，蓮華方開，觀世音、大勢至以大悲音聲為其廣說諸法實相除滅罪法。聞已歡喜，應時即發菩提之心。此其詳也，雖十二劫處蓮華中，而其受用快樂如忉利天，故古者云：華中快樂如忉利，不比人間父母胎。
逆惡得生者，觀經疏曰：以念佛除滅罪障故，即以念佛為勝緣也。余詳經意，即是念佛滅罪而生，然以疏論參而明之，則有三義：一者、或問：如何以少時心力，而能勝終身造惡耶？曰：心雖少時，而其力猛利，是心勇決，名為大心，以舍身事急故，如人入陣，不惜身命，名為健人也。二者、此雖造惡，或現世曾修三昧故，臨終勸念，定心易成，亦是乘急戒緩人也。縱現世不修三昧，亦是宿種今熟。以宿善業強故，臨終得遇知識，十念功成也。三者、若非宿種，又非現修，則其念佛之時，必有重悔，故永明曰：善惡無定，因緣體空，迹有升沈，事分優劣。真金一兩，勝百兩之疊華；爝火微光，爇萬仞之積草。
問曰：五濁惡世，人皆有罪，縱未造五逆重罪，其余罪業，孰能無之？茍不懺悔消滅，但只臨終念佛，能往生乎？
答曰：亦得生也。此乃全藉彌陀不思議之大愿力也。那先經云：如持百枚大石置於船上，藉船力故，石不沒水；若無其船，小石亦沒。喻彼世人一生造惡，臨終念佛，不入泥犁。若非念佛，雖作小惡，亦入泥犁，況大惡乎？船喻佛力，石喻惡業。故昔人有帶業往生之說。四土文中亦云：具惑染者，亦得生同居凈也。又如僧雄俊，臨入鑊湯；并汾州人，屠牛為業，臨終見群牛逼觸其身，苦痛切己；及張鍾馗殺雞為業，臨終見神人驅群雞啄破兩目，流血盈床，稱佛名號，俱生凈土。此非佛力而何？請復以喻明之。如人現犯官法，應入官囚，以投托國王，承王宣召，則官不能拘而復達帝京也。所以西資鈔云：得生凈土，是假他力，彌陀愿攝，釋迦勸贊，諸佛護念。如渡大海，既得巨舟，仍有良導，加以便風，必能速到彼岸也。若其不肯登舟，遲留惡國者，誰之過歟？
問曰：前云博地凡夫便階不退，此必已無惡業者也；今此帶業而生，能不退乎？
答曰：例皆不退也。經云：其有生者，悉住正定之聚。又云：眾生生者，皆是阿鞞跋致。又十疑論云：有五因緣能令不退：一者、阿彌陀佛大悲愿力攝持，故不退；二者、佛光常照，菩提心常增長，故不退；三者、水鳥樹林、風聲樂響，皆說苦空，聞者常起念佛念法念僧之心，故不退；四者、彼國純諸菩薩以為良友，無惡緣境，外無鬼神邪魔，內無三毒等，煩惱畢竟不起，故不退；五者、但生彼國，即壽命永劫，共菩薩佛等，故不退也。又古人云：不愿生凈土則已，愿生則無不得生。不生則已，生則永不退轉也。
問曰：一生造惡，臨終念佛，帶業得生，又無退轉，此彌陀愿力誠乎不可思議矣！然則我於生前且做世間事業，直待臨終，然後念佛，可乎？
答曰：苦哉！苦哉！何等愚謬之言也！砒霜酖酒，毒中之毒，今汝此言，毒於砒霜酖酒者也。非特誤賺自己，又且誤賺天下若僧若俗、善男信女，皆此言也。向所謂逆惡凡夫臨終念佛者，乃是宿有善根福德因緣，方遇知識，方得念佛。此等僥幸，萬萬人中無一個半個。汝將謂人人臨終有此僥幸哉？
豈不見群疑論云：世間有十種人臨終不得念佛：一者、善友未必相遇，故無勸念之理：二者、業苦纏身，不遑念佛；三者、或偏風失語，不能稱佛；四者、狂亂失心，注想難成；五者、或遭水火，不暇至誠；六者、遭遇豺狼，無復善友；七者、臨終惡友，壞彼信心；八者、飽食過度，昏迷致死；九者、軍陣斗戰，奄忽而亡；十者、忽墜高巖，傷壞性命。如此等十種之事，皆是尋常耳聞眼見，不論僧俗男女，人皆有之，或宿業所招，現業所感，忽爾現前，不容回避。你又不是神通圣人，有宿命通，能知臨終有業、無業；又不是有他心、天眼，能知臨終好死、惡死。如上十種惡緣，忽然遭著一種，便休了也，便做手腳不得了也，便有知識活佛圍繞，救你不得了也，便須隨業受報，向三途八難中受苦受罪。到那時，要聞佛名，不聞了也。
直饒你無此惡緣，只是好病而死，亦未免風刀解體，四大分離，如生龜脫筒，螃蟹落湯，痛苦逼迫，怕怖慞惶，念佛不得了也；更饒你無病而死，又或世緣未了，世念未休，貪生怖死，擾亂胸懷，若是俗人，又兼家私未明，後事未辦，妻啼子哭，百種憂煎，念佛不得了也；更饒你未死以前，只有些少病痛在身，忍疼忍苦，叫喚呻吟，問藥求醫，祈禱懺悔，雜念紛飛，念佛不得了也；更饒你未病以前，只是年紀老大，衰相現前，困頓龍鍾，愁嘆憂惱，只向個衰老身上左安右排，念佛不得了也；更饒你未老以前，政是少壯之日，政好念佛之時，稍或狂心未歇，俗務相關，東攀西緣，雜思亂想，業識茫茫，念佛不得了也；更饒你清閑自在，有志修行，稍於世相之中照不破，放不下，把不定，坐不斷，忽遭些子境界現前，一個主人隨他顛倒，念佛不得了也。
你看他老病之時，少壯清閑之日，稍有一事掛心，早是念佛不得，況待臨終時哉？何況你更道且做世間事業，你真癡人，說此癡話，敢保你錯用身心了也。且世間事業如夢如幻，如影如響，那一件有實效？那一件替得生死？縱饒廣造伽藍，多增常住，攀求名位，交結官豪，你將謂多做好事，殊不知犯了如來不體道本，廣造伽藍等戒。豈不見道：有為之功，多諸過咎，天堂未就，地獄先成，生死未明，皆成苦本。眼光落地，受苦之時，方知平生所作盡是枷上添枷，鎖上添鎖，鑊湯下增柴炭，劍樹上助刀槍，袈裟下失卻人身，萬劫難復。鐵漢聞之，也須淚落。祖師如此苦口勸人，曾許你且做事業，待臨終方念佛乎？
又不見死心禪師道：世間之人財寶如山，妻妾滿前，日夜歡樂，他豈不要長生在世？爭奈前程有限，暗相催，符到奉行，不容住滯，閻羅老子不順人情，無常鬼王有何面目？且據諸人眼親見，耳親聞，前街後巷親情眷屬、朋友兄弟、強壯後生，死卻多少。世人多云待老來方念佛，好教你知，黃泉路上無老少，能有幾人待得老到？少年夭死者多矣。古人云：莫待老來方念佛，孤墳多是少年人。
又云：自從早年索妻養兒，經營家計，受盡萬千辛苦，忽然三寸氣斷，未免一旦皆休。若是孝順兒孫，齋得幾僧，看得部經，燒得陌紙，春三秋九做得碗羹飯，哭得幾聲，猶是記憶爺娘；若是不肖之子，父母方死，骨頭未冷，作打財產，出賣田園，恣意作樂。以此較之，著甚麼急！兒孫自有兒孫福，莫與兒孫作馬牛。復引古德云：冷笑富家翁，營生忙似箭，囤內米生蟲，庫中錢爛貫，日把稱稱，夜間點燈算，形骸如傀儡，莫教繩索斷。死心如此苦口勸人，曾許你且做事業，待臨終方念佛乎？
當思人生在世，能有幾時？石火電光，眨眼便過，趁此未老未病之前，抖擻身心，撥棄世事，得一日光陰，念一日佛名；得一時工夫，修一時凈業。由他臨命終時，好死惡死，我之盤纏預辦了也，我之前程穩穩當當了也。若不如此，後悔難追。思之思之！
問曰：吾之言過矣，駟不及舌矣。承師之教，誰不寒心？奈何人心易進易退，一聞警策，勇猛精勤，忽於目前逢一障難，便轉念頭，別求方便，都道凈業只是身後之事，於今目前無所利濟。從此身心一時放退，是亦無怪其然耶？
答曰：汝之所見未廣也，豈不見經中道，受持佛名者，現世當獲十種勝利：一者、晝夜常得一切諸天大力神將河沙眷屬隱形守護；二者、常得二十五大菩薩，如觀世音等，及一切菩薩常隨守護；三者、常得諸佛晝夜護念，阿彌陀佛常放光明攝受此人；四者、一切惡鬼，若夜叉，若羅剎，皆不能害，一切毒蛇、毒龍、毒藥悉不能中；五者、火難、水難、怨賊、刀箭、牢獄、枷鎖、橫死、枉生，悉皆不受；六者、先所作業，悉皆消滅，所殺怨命，彼蒙解脫，更無執對；七者、夜夢正直，或復夢見阿彌陀佛勝妙色像；八者、心常歡喜，顏色光澤，氣力充盛，所作吉利；九者、常為一切世間人民恭敬供養，歡喜禮拜，猶如敬佛；十者、命終之時，心無怖畏，正念現前，得見阿彌陀佛及諸圣眾持金蓮華，接引往生西方凈土，盡未來際受勝妙樂。如上十種利益，經文具載，乃佛口之所宣也。既是現生來世皆有利益，然則世出世間要緊法門，無如念佛者矣。但當精進，不用懷疑。
：念佛之門，多承開導，群疑盡釋，正信現前矣。但上文所謂抖擻身心，撥棄世事，今世網中人，間有境緣順便，身意安閑者，則可依此而行，其有世事不容撥棄者，又當何以教之？
答曰：世網中人，若是痛念無常，用心真切者，不論苦樂逆順、靜鬧閑忙，一任公私干辦，迎賓待客，萬緣交擾，八面應酬，與他念佛，兩不相妨。不見古人道：朝也阿彌陀，暮也阿彌陀，假饒忙似箭，不離阿彌陀。又云：竹密不妨流水過，山高豈礙白云飛？其有世緣稍重，力量稍輕者，亦須忙偷閑，鬧中取靜，每日或念三萬聲、一萬聲、三千聲、一千聲，定為日課，不容一日放過。又有冗忙之極，頃刻無閑者，每日晨朝必須十念，積久功成，亦不虛棄。念佛之外，或念經禮佛，懺悔發愿，種種結緣，種種作福，隨力布施，修諸善功以助之。凡一毫之善，皆須回向西方。如此用功，非惟決定往生，亦且增高品位矣。
問曰：泛言念佛，未有其方，且十念回向之法亦所未喻，幸詳以示之。
答曰：念佛者，或專緣三十二相，系心得定，開目閉目，常得見佛，或但專稱名號，執持不散，亦於現身而得見佛。此間現見，多是稱佛名號為上。稱佛之法，必須制心，不令散亂，念念相續，系緣佛號，口中聲聲喚阿彌陀佛，以心緣歷，字字分明，稱佛名時，無管多少，并須一心一意，心心相續，如此方得一念滅八十億劫生死之罪。若不然者，滅罪良難。
十念者，每日清晨面西正立，合掌，連聲稱阿彌陀佛，盡一氣為一念，如是十氣，名為十念。但隨氣長短，不限佛數多少，唯長唯久，氣極為度。其佛聲不高不低，不緩不急，調停得中。如是十氣，連屬不斷，意在令心不散，專精為功。故名此為十念者，顯是藉氣束心也。盡此一生，不得一日暫廢。回向發愿者，念佛既畢，即云：
弟子某一心皈命極樂世界阿彌陀佛，愿以凈光照我，慈誓攝我，我今正念，稱如來名，為菩提道，求生凈土。佛昔本誓，若有眾生欲生我國，至心信樂，乃至十念，若不生者，不取正覺。愿此念佛因緣，得入如來大誓海中，承佛慈力，眾罪消滅，凈因增長。若臨命終，自知時至，身無病苦，心不貪戀，意不顛倒，如入禪定，佛及眾圣，手持金臺來迎接我，如一念頃，生極樂國，華開見佛，即聞佛乘，頓開佛慧，廣度眾生，滿菩提愿。
如上念佛之法，至於回向，乃先德垂訓切要之方，盛傳於世久矣，當遵而行之。
問曰：世網中人，隨量指授微細方法，靡不詳明矣。然則我輩世外之人，又當何以加其功焉？
答曰：前不云乎：修有多類，攝成三門。如是三門，門門可入，或單或兼，隨意之所取耳。
問曰：圓觀之修，唯心之念，似乎上器之行門。華嚴十愿、寶積十心，亦乃大根之功用，倘根器之不對，則功行之難成。今吾自揣其根，觀吾自好，惟在專持名號，暇則或加禮拜懺悔而已。師以為如何？
答曰：善哉！善哉！汝知量矣。觀汝之言，政合善導專修無間之說矣。專修者，謂眾生障重，境細心麤，識揚神飛，觀難成就。是以大圣悲憐，直勸專稱名號。政由稱名易故，相續即生，若能念念相續，畢命為期，十即十生，百即百生。何以故？無外雜緣，得正念故，與佛本愿相應故，不違教故，順佛語故。若舍專修而修雜業以求生者，百中希得一二，千中希得三四，乃由雜緣亂動，失正念故，與佛本愿不相應故，與教相違故，不順佛語故，系念不相續故，心不相續報佛恩故，雖有業行，常與名利相應故，樂近雜緣，自障障他生凈土故。無間修者，身須專禮阿彌陀佛，不雜余禮；口須專稱阿彌陀佛，不稱余號，不誦余經；意須專想阿彌陀佛，不雜余想。又若貪瞋癡來間者，隨犯隨懺，不令隔日隔夜隔時，常使清凈，亦名無間修也。
善導和尚者，天竺傳中稱為彌陀化身也。觀其專修無間之說，要緊只在念念相續，故孤山亦云：不可等閑發愿，散亂稱名。永明亦云：直須一心歸命，盡報精修。坐臥之間，常面西向，當行道禮敬之際，念佛發愿之時，懇苦翹誠，無諸異念。如就刑戮，若在狴牢，怨賊所追，水火所逼，一心求救，愿脫苦輪，速證無生，廣度含識，紹隆三寶，誓報四恩，如斯至誠，方不虛棄。如或言行不稱，信愿輕微，無念念相續之心，有數數間斷之意，恃其懈怠，臨終望生，但為業障所遮，恐難值其善友，風火逼迫，正念不成。何以故？如今是因，臨終是果，應須因實，果則不虛。聲和則響順，形直則影端故也。
問曰：念念相續之修，豈非余所愿也？奈何定力未成，念頭無主，或舊學未忘，或邪思亂起，或境緣相觸，照顧不牢，或情想紛飛，遏捺不住，不覺念頭東走西走，眨得眼來，千里萬里去了。又或惹著一毫世事，便是五日十日，半月一月，擺脫不去，豈特間斷而已哉？言之可慚，思之可慟，又當何策以治之？
答曰：嗚呼！此天下學者之通病也。汝當間斷之時，若不痛加鞭策，則專修無間之念，永無成就之期。余聞古人有三種痛鞭之策，今復為汝獻之，汝當諦而聽之：一曰、報恩；二曰、決志；三曰、求驗。
第一、報恩者，既修凈土，當念報恩，佛恩、國恩固未暇論，只如父母養育之恩，豈非重恩？師長作成之德，豈非重德？你最初出家，便說要報重恩；後來行腳，又說要報重德。離鄉別井二三十年，父母師長艱難困苦，你總不顧；父母老病，你又不看；及聞其死，你也不歸。如今或在三途受罪受苦，望你救他，望你度他，你卻念念間斷，凈土不成；凈土不成，自救不了；自救不了，如何救他？既不能相救，你是忘恩負義，大不孝人。經云：不孝之罪，當墮地獄。然則一念間斷之心，便是地獄業也。又且不蠶而衣，不耕而食，僧房臥具受用現成，你當勤修凈業，圖報信施之恩。祖師道：此是施主妻子分上減刻將來，道眼未明，滴水寸絲也，須牽犁拽耙，償他始得。你卻念念間斷，凈土不成；凈土不成，酬償有分。然則一念間斷之心，便是畜生業也。
第二、決志者，若學專修，志須決定。你一生參禪，禪既不悟，及乎看教，教又不明。弄到如今，念頭未死，又要說幾句禪，又要說幾句教，又要寫幾個字，又要做幾首詩，情掛兩頭，念分四路。祖師道：毫厘系念，三途業因；瞥爾情生，萬劫羈鎖。你卻志無決定，情念多端，因此多端，間斷正念。然則一念間斷之心，便是三途羈鎖業也。又且守護戒根，志不決定，或因身口，念念馳求。教中道：寧以洋銅灌口，不可以破戒之口受人飲食；寧以熱鐵纏身，不可以破戒之身受人衣服。況因諸戒不嚴，邪心妄動，因此妄動，間斷專修。然則一念間斷之心，何止熱鐵洋銅業也？又且斷除憎愛，志不決定，每於虛名浮利，自照不破。名利屬我，便生貪愛；名利屬他，便生憎妒。古人云：貪名貪利，同趨鬼類；逐愛逐憎，同入火坑。你卻因此愛憎，間斷凈土。然則一念間斷之心，便是餓鬼火坑業也。
第三、取驗者，既學專修，當求靈驗。你如今發白面皺，死相現前，知道臨終更有幾日。須在目前，便要見佛。只如廬山遠法師，一生之中三度蒙佛摩頂；又如懷感法師，稱念佛名，便得見佛；又如少康法師，唱佛一聲，眾見一佛從口飛出，唱佛十聲，則有十佛從口飛出，如貫珠焉。此等靈驗，萬萬千千。你若心無間斷，見佛不難；間斷心生，決不見佛。既不見佛，與佛無緣；既無佛緣，難生凈土；凈土不生，必墮惡道。然則一念間斷之心，便是三途惡道業也。戒之戒之！
如上三策，當自痛鞭，使其念不離佛，佛不離念，感應道交，現前見佛；既見樂邦之佛，即見十方諸佛；既見十方諸佛，即見自性天真之佛；既見自性天真之佛，即得大用現前，然後推其悲愿，廣化一切眾生。此名凈土禪，亦名禪凈土也。然則永明所謂有禪有凈土，猶如戴角虎，現世為人師，來生作佛祖，豈不驗於此哉？勉之勉之！
於是禪上人者，既喜且驚，矍然久之，如有所失。天如老人乃復告之曰：禪與凈土，了即俱了。心外無法，莫錯會好。上人乃稽顙再拜，曰：吾多幸矣，今吾知所歸矣。謝而退。
天如則公以不求生凈土為未悟，悟則凈土之生，萬牛莫挽，破的語，精卓明快。且種種邪疑，肺肝盡燭，種種照燭，吐出肺肝，皆由徹悟故耳。掃盡門庭知見，闊步大方，此瞎驢隊中人也。小師善遇，集祖別錄，不廢此冊，沙門時評點明妙，傾出一栲栳明珠。西蜀潘存，錄而跋之，皆非小緣也。戊申夏。