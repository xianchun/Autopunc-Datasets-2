石頭和尚，嗣吉州思和尚，在南岳。師諱希遷，姓陳，端州高要人也。在孕之時，母絕羶穢，及誕之夕，滿室光明，父母怪異，詢乎巫祝，巫祝曰：斯吉祥之徵也。風骨端秀，方頤大耳，專靜不雜，異乎凡童。
玄妙之說？
師云：莫道我解佛法僧。
云：爭那學人疑滯何？
師曰：何不問老僧？
僧曰：問則問了也。
師曰：去！不是你存泊處。
師乃一日忽然喚典座，典座來，師示曰：會摩？
曰：不會。師便把枕子當面拋之，乃告寂。
尸梨和尚，嗣石頭。順宗皇帝問師：大地普眾生，見性成佛道。
師曰：佛性猶如水中月，可見不可取。
大義禪師曰：佛性非見必見，水中月何不攫取？
帝嘿然之，又問大義：何者是佛性？
大義云：不離陛下所問。皇帝嘿契玄閞，一言遂合。
丹霞和尚，嗣石頭。師諱天然，少親儒墨，業洞九經。初與龐居士同侶入京求選，因在漢南道寄宿次，忽夜夢白光滿室，有鑒者云：此是解空之祥也。
又逢行腳僧，與吃茶次，僧云：秀才去何處？
對曰：求選官去。
僧云：可惜許功夫！何不選佛去？
秀才曰：佛當何處選？
其僧提起茶垸曰：會摩？
秀才曰：未測高旨。
僧曰：若然者，江西馬祖今現住世說法，悟道者不可勝記，彼是真選佛之處。
二人宿根猛利，遂返秦游而造大寂。禮拜已，馬大師曰：這漢來作什摩？
秀才汰上幞頭，馬祖便察機，笑而曰：汝師石頭摩？
秀才曰：若與摩，則與某甲指示石頭。
馬祖曰：從這去南岳七百里，遷長老在石頭，你去那出家。
秀才當日便發，去到石頭參和尚，和尚問：從什摩處來？
對曰：某處來。
石頭曰：來作什摩？
秀才如前對，石頭便點頭曰：著槽廠去。乃執爨役，經一二載余。
石頭大師明晨欲與落發，今夜童行參時，大師曰：佛殿前一搭草，明晨粥後剗卻來。
游山，到澗邊語話次，麻*浴問：如何是大涅盤？
師回頭云：急。
*浴曰：急个什摩？
師云：澗水。
師初開堂，時有人問：作摩生語話即得不墮門風？
師曰：一任語話即不墮門風。
僧云：便請和尚語話。
師曰：青山淥水不相似。
師勘僧曰：什摩處來？
對曰：山下來。
師曰：吃飰也未？
對曰：吃飰了也。
師曰：將飯與闍梨吃底人，還有眼也無？僧無對。
有人舉似溈山，溈山云：有。
進曰：眼在什摩處？
溈山曰：眼在頂上。
有人持此語舉似洞山，洞山云：若不是溈山，爭解與摩道？
僧便問：作摩生是在頂上底眼？
洞山云：不昧向上。
招慶拈問保福：將飯與人吃，感恩則有分，為什摩卻成不具眼去？
保福云：施者、受者二俱瞎漢。
慶云：忽有人盡其機來，還成瞎漢不？
保福曰：和尚還為人摩？
慶云：教某甲共阿誰商量？
保福尋後曰：道某甲瞎漢，得摩？
師又有如意頌曰：
真如如意寶，如意寶真如。
森蘿及萬像，一法更無余。
海澄孤月照，天地洞然虛。
寂寂空形影，明明一道如。
師以長慶三年癸卯歲六月二十三日告門人，令備湯，沐訖云：吾將行矣。乃戴笠子、策杖，入屨，垂一足，未至地而逝，春秋八十六。勑謚智通大師妙覺之塔。劉軻撰碑文。
招提和尚，嗣石頭。師諱惠朗，姓歐陽，韶州曲江人也。年十三，於鄧林寺模禪師處出家，十七游衡岳，二十受戒，乃往虔州龔公山謁大寂，大寂云：你來何求？
對曰：求佛知見。
大寂曰：佛無知見，知見乃魔界耳。你從南岳來，似未見石頭曹溪心要耳，汝應卻歸石頭。
師遂依言而返，造石頭，果應大寂之言，契緣悟達，不出招提三十余年，因號招提朗矣。
至元和十五年庚子歲正月二十二日遷化，春秋八十三，僧夏六十四矣。
藥山和尚，嗣石頭，在朗州。師諱惟儼，姓韓，絳州人也，後徙南康。年十七，事潮州西山慧照禪師。大歷八年，受戒於衡岳寺希澡律師。師一朝言曰：大丈夫當離法自凈，焉能肩肩事細行於布巾耶？即謁石頭大師，密領玄旨。
師於貞元初居澧陽芍藥山，因號藥山和尚焉。師初住時，就村公乞牛欄為僧堂，住未得多時，近有二十來人，忽然有一僧來請他為院主，漸漸近有四五十人，所在迮俠，就後山上起小屋，請和尚去上頭安下，和尚上頭又轉轉師僧王。卻曰：還會摩？
對曰：不會。
云：癩人吃豬肉。
師問僧：近離什摩處？
對曰：近離百丈。
師曰：海師兄一日十二時中為師僧說什摩法？
對曰：或曰三句外省去，或曰六句外會取，或曰未得玄鑒者，且依了義教，猶有相親分。
師曰：三千里外且喜得勿交涉。
師帶刀行次，道吾問：背後底是什摩？師拔刀便驀口斫。
師夜不點火，僧立次，師乃曰：我有一句子，待特牛生兒即為汝說。
僧曰：特牛生兒了也，只是和尚不說。師便索火，火來，僧便抽身入眾。
後云喦舉似洞山，洞山曰：此僧卻見道理，只是不肯禮拜。
僧拈問長慶：既是見，為什摩不肯禮拜？
慶曰：只為無禮。
白蓮拈問僧：既見道理，為什摩不肯禮？無對。
白蓮代曰：更不欲得出頭。
師又時喚沙彌，云喦曰：喚他作什摩？
師曰：我有折腳鐺子，要伊提上提下。
喦曰：若與摩，則某甲與和尚一人出一手。
師又時問僧：汝諸方行腳來，覓取難得底物來不？僧對不中。
師曰：堪作什摩用？
師代曰：不緣閨合所滯，覓來久矣。
師問云喦：作什摩？
對曰：擔水。
師曰：那个尼？
對曰：在。
師曰：你來去為阿誰？
對曰：替渠東西。
師曰：何不教伊并頭行？
對曰：和尚莫謾他。
師曰：不合與摩道。師代曰：還曾擔擔摩？
師有時曰：我有一句子，未曾向人說。
道吾曰：相隨來也。
師問僧：汝從什摩處來？
對曰：南泉來。
師曰：在彼中多少時？
對曰：經冬過夏。
師曰：與摩則作一頭水牯牛去也。
對曰：雖在彼中，不曾上他食堂。
師曰：不可口吃東西風也。
對曰：莫錯，和尚！自有人把匙筯在。
云喦問：一句子如何言說？
師曰：非言說。
道吾曰：早說了也。
云喦因乞百丈齋，師問：陰界不吃，乞與阿誰？
對曰：有一人要。
因于迪相公問紫玉：佛法至理如何？玉召相公名，相公應喏。玉曰：更莫別求。師聞舉，曰：搏殺這个漢。
僧便問：師如何？
師代曰：是什摩？
院主報和尚：打鍾也，請和尚上堂。
師曰：汝與我擎鈢盂來。院主不會。
云喦曰：和尚無手腳來多少時？
師曰：汝只是狂被袈裟。
喦曰：某甲只與摩，和尚如何？
師曰：我無這个眷屬。
師問園頭：作什摩來？
對曰：栽菜來。
師曰：栽則不障你，莫教根生。
園頭曰：既不教根生，大眾吃个什摩？
師曰：你還有口摩？
師書一佛字，問道吾：是什摩字？
吾曰：是佛字。
師曰：咄！這多口阿師。
千佛代叉手退後立，又代藥山第二機曰：錯。
有僧在藥山，三年作飯頭，師問：汝在此間多少時？
對曰：三年。
師曰：我總不識汝。其僧不會，恨而發去。
問：學人有疑，請師決。
師曰：且待上堂時來。
師晚際上堂曰：今日有僧決疑，在什摩處？出來！其僧才出來，師便托出，卻入房丈。
師行次，云喦避邊側立，待師到，云：後底，後底。師便驀口摑。
問：如何得不被諸境惑？
師曰：聽他何你？
僧曰：學人不會此意如何。
師曰：何境惑你？
問：如何是道中指寶？
師曰：莫
有鑒人。
喦曰：作摩是你幞頭痕子尚猶在，有這个身心？
吾曰：啟師兄：莫下這个詞，佛法不在僧俗。
喦便問：與摩理長則就，師弟作摩生？
吾曰：非不生不滅處，亦不求相見。
云喦後曰：灼然是你眼目得與摩細，若也到山中，遞相度脫。便歸百丈。
過得一年後，道吾辭百丈，便到藥山，藥山問：一句子如何言說？
吾曰：有一人總不曾言說。
師曰：大藏小藏從何來？
吾曰：傍出。師甚奇之，因此學禪，得滋味後，只觀望師兄來。
有一日，造書，書上說：石頭是真金鋪，江西是雜貨鋪，師兄在彼中墮根作什摩？千萬！千萬！速來！速來！云喦得這个信後，只管憂愁。
有一日，在和尚身邊侍立，直到三更，和尚曰：且歇。喦不去。
和尚曰：你有什摩事？顏容瘦惡，恰似肚有事，有事但說。
云喦云：無事。
和尚曰：莫是得智闍梨信不？
喦云：不敢。
百丈索道吾信，喦便取，呈似和尚，和尚見了，云：灼然是生我者父母，成我者朋友。你不用在我這，便速去。
喦曰：不敢去。
百丈曰：我有書兼有信物，欲得送藥山尊者，你持書速去。
云喦奉師處分，持書到藥山，道吾相接，引去和尚處，達書一切了後，藥山問：海師兄尋常說什摩法？
對曰：三句外省去，亦曰六句外會取。
師曰：三千里外且喜得勿交涉。又問：更有什摩言句？
對曰：有時說法了，大眾下堂次，師召大眾，大眾回首，師曰：是什摩？
藥山曰：何不早道？海兄猶在，因汝識得百丈矣。
師問云喦：目前生死如何？
對曰：目前無生死。
師曰：二十年在百丈，俗氣也未除。
喦卻問：某甲則如此，和尚如何？
師曰：拳拳，羸羸垂垂，百丑千拙，且與摩過時。從此共師弟遞相成持。
云喦後有一日辭藥山，藥山問：去什摩處？
對曰：欲去溈山師兄處。
師曰：為什摩事？
對曰：某甲與溈山在百丈時有一愿。
師曰：愿道什摩？
對曰：某等兩人曾在百丈時，溈山和尚造典座，某甲造侍者，不離左右佐副和尚，在後違於本愿，欲得說破這个事。師便許，喦便下山。
道吾擔衣鉢送到橋亭後，卻轉來不審和尚，和尚云：送師兄去來？
對曰：送了也。道吾卻問：師兄離師左右，還得也無？
師曰：智闍梨何必有此問？多少年壓膝道伴，何事不造作？何事不商量？不用更問。
道吾云：無和尚一言堪為後來是標牓，乞和尚一言。
師曰：若也如此，我則與汝道：眼則有也，只欠濤汰。道吾聞此語，當夜便發。明朝到山下村院，得見師兄，說藥山語了，相共轉來藥山，直到終，不離左右。
真覺大師舉問玄晤大師：眼門放光，照破山河，山河大地，不眼光。此人過在什摩處，只欠濤汰？
玄晤大師曰：除卻兩人，降此已下，任你大悟去，也須濤汰。
進曰：此是什摩人？
對曰：西天是一人，唐土是一人。
進曰：西天一人是什摩人？
對曰：維摩居士。
唐土是什摩人？
云：雙林傅大士。
進曰：此兩人被什摩時節因緣即不濤汰？
對曰：劄箌則過於老兄這个何？
云喦請師浴，師曰：我不浴。
進曰：為什摩不浴？
師曰：無垢。
進曰：無垢卻須浴。
師曰：這蒼生，無垢浴什摩？
喦曰：爭那如許多孔竅何？
師勘東國僧，問：汝年多少？
對曰：七十八。
師曰：可年七十八摩？
對曰：是也。師便打之。
後有人拈問曹山：作摩生只對，免得藥山打之？
曹山曰：正銜天子勑，諸侯避路傍。
進曰：只如上座過在什摩處，即被打之？
曹山曰：前鏘托猶淺，後箭射人深。
問：學人擬欲歸鄉去時如何？
師曰：有人遍身烘爛，臥荊棘之中，闍梨作摩生歸？
對曰：與摩則某甲卻不歸去也。
師曰：無卻須歸鄉去，你若歸鄉去，我與你休糧方。
進曰：請和尚休糧方。
師曰：二時把鉢盂上堂，莫咬破一粒米。
曜日頌：
遍身烘爛更何人？臥棘森森一智真。
為報你來須體妙，時中不擬宛然新。
石室高沙彌，往京城受戒，恰到朗州，經過次，近藥山下，路上忽見一个老人，沙彌問老人萬福，老人曰：法公萬福！
沙彌問：前程如何？
老人曰：法公何用忙？這有肉身菩薩出世兼是羅漢僧造院主，何妨上山禮拜。
沙彌才得个消息，便到藥山，換衣服，直上法堂禮拜和尚，師曰：從什摩處來？
對曰：從南岳來。
師曰：什摩處去？
對曰：江陵受戒去。
師曰：受戒圖什摩？
對曰：圖免生死。
大師曰：有二有什麼氣息！未得草草，更須勘過始得。
師教侍者喚其沙彌，沙彌便上來，師曰：聞說長安甚大鬧，汝還知也無？
對曰：不知，我國甚安清。
師曰：汝從看經得？從人請益得？
對曰：不從看經得，亦不從人請益得。
師曰：大有人不看經，亦不從人請益，為什摩不得？
對曰：不道他無，自是不肯承當。
師向道吾曰：不信道老僧不虛發言。便下床，撫背云：真師子兒。
沙彌又辭，師問：汝向什摩處去？
對曰：住庵去。
師曰：生死事大，汝何不受戒？
對曰：彼此知是一般事，喚什摩作受戒？
師曰：若與摩，在我身邊，時復要見。因此，在藥山去半里地，卓庵過一生，呼為石室高沙彌也。
僧問：身命切急處如何？
師曰：莫種雜糧。
進曰：將何供養？
師曰：無口者。
師垂語曰：是你諸人，欲知保任，向高高山頂立，向深深海底行，此處行不異，方有小許子相應之分。
有人拈問順德：古人有言：向高高山頂立，向深深海底行。如何是高高山頂立？
德云：只處峭峭。
如何是深深海底行？
德云：深湛履踐。
師看經次，僧問：和尚尋常不許看經，為什摩卻自看經？
師曰：我要遮眼。
進曰：學人學和尚看經，得不？
師曰：汝若學我看經，牛皮也須穿過。
長慶拈問僧：古人遮眼，眼有何過？對者非一，不稱師旨。
自代曰：一翳又作摩生？
師大和八年甲寅歲十一月六日告眾曰：法堂倒也！法堂倒也！眾人不測，遂把物撐之。師拍手大笑曰：汝不會我意。師遂告寂，春秋八十四，僧夏六十五，勑謚弘道大師化城之塔。