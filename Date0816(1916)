毛詩序：猗嗟，刺魯莊公也。齊人傷魯莊公有威儀技藝，然而不能以禮防閑其母。失子之道，人以為齊侯之子焉。
猗嗟猗嗟昌兮！頎而長兮。抑若揚兮，美目揚兮。巧趨蹌兮。射則臧兮。猗嗟名兮！美目清兮。儀既成兮，終日射侯，不出正兮，展我甥兮。猗嗟孌兮！清揚婉兮。舞則選兮，射則貫兮，四矢反兮，以禦亂兮。
猗嗟，三章，章六句。
