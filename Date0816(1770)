梵本般若多心经者，大唐三藏之所译也。三藏志游天竺，路次益州，宿空惠寺道场内。遇一僧有疾，询问行止。因话所之，乃难叹法师曰：为法忘体。甚为希有。然则五天迢十万余逞，道涉流沙，波深弱水。胡风起处，动塞草以愁人；山鬼啼时，对荒兵之落叶。朝行雪巘，暮宿冰崖，树挂猿猱，境多魑魅。层峦叠于葱岭，萦似带雪之白云；群木蔟于鹫峰，耸参天之碧峤。逞途多难，去也如何。我有三世诸佛心要法门，师若受持，可保来往。遂乃口受与法师讫。至晓，失其僧焉。三藏结束囊装，渐离唐境。或途经厄难，或时有斋馐，忆而念之四十九遍，失路即化人指引，思食则辄现珍蔬。但有诚祈，皆获戬祐。至中天竺磨竭陀国那烂陀寺，旋绕经藏次，忽见前僧，而相谓曰：逮涉艰险，喜达此方。赖我昔在支那国所传三世诸佛心要法门。由斯经历，保尔行途。取经早，满尔心愿。我是观音菩萨。言讫冲空。既显奇祥，为斯经之至验。信为般若，为圣枢。如说而行，必超觉际。究如来旨，巨历三祇。讽如来经，能销三障。若人虔诚受持者，体理斯而勤焉。
