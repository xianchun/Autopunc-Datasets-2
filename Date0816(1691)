非佛作心，不厭娑婆而造十惡；非心作佛，不欣極樂而行十善者，凡夫也。佛外有心，知苦集而觀察三界如牢；心外有佛，慕滅道而不信他方剎土者，二乘也。是佛作心，度眾生而不住涅盤；是心作佛，修萬行而不住生死者，菩薩也。即佛即心，導三乘而入一乘；即心即佛，攝九界而歸佛界者，如來也。所以無量佛出凈土而來穢土，改濁還清；二大士引惡人而到善人，革凡成圣；國王現逆順之境，有感有應；世尊示折攝之門，為避為趨。是心作佛之教，於是乎興；是心是佛之理，於是乎顯矣。
蓋教能詮行，理由觀彰，行開三種，觀分十六，行行稱真如之性，觀觀宗法界之心。日落懸鼓於西方，水起琉璃於樂土，樹蓋現十方之塵剎，池水演三寶之玄音，地內映寶珠之色，界上總樓閣之觀，華座本是愿力所成，圣像不離心想而變。欲覩全體之金容，先瞻眉毫之玉相。觀音上頂於佛果，勢至下動於含靈，然後普觀自身之能生，雜想三圣之所現，金剛臺上之以上，寶蓮花中而又中，化佛流光，下品得往。總之，境不離心，事依理顯。
觀心妙也，時時住唯心之安養；究理盡也，念念見理具之阿彌。由此，國太夫人悟即心是佛，忍證無生；諸天侍女了作佛是心，記發無上。真所謂火內之蓮花，海中之舟楫，病客之良醫，饑民之美膳，未有甚於此經者也。故得阿難受持於王宮，耶舍傳譯於宋世，天臺智者解說於隋朝，清涼國師備釋於唐代。
詎知言近而旨遠者，宜若登天之不及；文簡而義周者，奈何墜地以無聞。因之一心投佛，三復斯文，遵賢首之宗承，秉帝心之觀道，集成略疏，名為直指。若曰智辨無礙，有慚往哲，法門增廣，無愧今心，將使諸佛心內之眾生，在在觀即心之諸佛；眾生心內之諸佛，常常迎作佛之眾生。生佛與心，同歸法界，是則此疏之作，寧不為西方之直指也歟？欲往彼國，而慮乎蹊徑者，請沈玩於斯焉。
歸命釋尊諸圣賢，西方無量佛菩薩，
愿承三寶大慈悲，冥被疏之與經合。
傳流無盡法界中，見聞說者皆開豁，
回茲勝德利群生，同證菩提安養樂。
疏此經義，文分為二：先略標章門將釋此經，十門分別：一、教起因緣；二、藏乘分攝；三、辨定時會；四、教義分齊；五、所被機宜；六、能詮體性；七、宗趣通局；八、翻譯傳授；九、總釋經題；十、別解文義。
十，初、教起因緣初、教起因緣者，華嚴云：非以一緣一事而得成就如來出現。今說觀經，亦多因緣：一、為揀娑婆苦，多惡逆人，當厭舍故；二、為顯安養樂，聚佛菩薩，應欣取故；三、為宣揚三種凈業，前後有勝劣故；四、為開示十六觀門，事理有淺深故；五、為的明是心作佛，成念佛三昧故；六、為直指是心是佛，悟身中佛性故；七、為令信稱佛名，但十念，頓饒益故；八、為令知帶惑業亦往生，漸斷證故；九、為度七趣男女皆可到彼凈土故；十、為引三乘權小盡得歸於佛界故。由茲十義，說此經也。
二、藏乘分攝者，藏有二：一、三藏，經、律、論也。此經明觀，經藏所攝。二、二藏，聲聞、菩薩也。此觀三圣，菩薩藏攝。乘有四：一、小乘，聲聞四諦法也。如羊車。二、中乘，辟支因緣法也。如鹿車。三、大乘，菩薩六度法也。如水牛車。四、一佛乘。諸佛菩提涅盤法也。如白牛車。今教念佛，疾成佛道，一乘所攝。分謂十二分教：一、契經；二、應頌；三、授記；四、諷頌；五、因緣；六、自說；七、本事；八、本生；九、方廣；十、未曾有；十一、譬喻；十二、論議。今此經者，契經、授記、因緣、方廣、未有、譬喻六分所攝。何者？以是長行直說，侍女悉記，因請方施，廣陳觀法，臺光現界，冰類琉璃故也。
三、辨定時會者，時有三：一、日出先照時，為圓頓大根眾生轉無上根本法輪，所謂初善，日初分時入也。二、日昇轉照時，為下中上三類眾生轉依本起末法輪，所謂中善，日中分時入也。此一時內，轉開三照：初轉照時，為下根轉小乘法輪；中轉照時，為中根轉大乘法輪；後轉照時，為上根轉一乘法輪。三、日沒還照時，為上上根眾生轉攝末歸本法輪，所謂後善，日後分時入也。此當中轉時說，談念佛門，引攝凡小入大乘故。會有五：一、華嚴會，直顯教也；二、阿含會，隱實教也；三、深密會，引攝教也；四、妙智會，融通教也；五、法華會，開會教也。此當深密會攝，以方廣大教剎海之談，諸佛菩薩甚深行愿，皆是引攝教，會諸法相故，應如法思之。
四、教義分齊者，開二：先約教詮法通局顯分齊。教相有五：
初、小乘教，但說我空，不顯法空故。
二、大乘始教，但說法空，未能盡理故。亦名分教，但說法相，有不成佛故。
三、終教，明如來藏，方盡極說故。亦名實教，悉當成佛，稱真實理故。
四、頓教，唯辨真性，不談法相故。
五、圓教，法界性海，緣起無盡故。
今此經者，屬後三教：是心作佛，終也；是心是佛，頓也；佛法界身入一切眾生心想中，圓也。次約法生起本末顯分齊。法義亦五：
初、唯一心為本源。所言法者，謂眾生心，是心則攝一切世間、出世間法，即華嚴一真法界無障礙心，圓教也。
二、依一心開二門：一者、心真如門，所謂心性不生不滅，頓教分齊也。始教中空義，亦是密說此門，以空宗人不知如來遣相處，以為顯真性，故非彼分。二者、心生滅門，依如來藏故，有生滅心，所謂不生不滅與生滅和合，非一非異，名為阿梨耶識，終教分齊也。分教中識義，亦是密說此門，以相宗人不知佛說如來藏，以為阿賴耶，故非彼分。
三、依後生滅門明二義：一者、覺義，謂心體離念，等虛空界；二者、不覺義，謂不如實知真如法一故，破相宗齊此覺義，以為清凈本然之地。以彼宗未明真空相即真如心性，故說諸法無不是空，縱有一法勝涅盤者，我亦說為如幻如夢。凡所有相，皆是虛妄。離念相者，即是法身。依此法身，說名為覺，故空宗詮法，唯齊覺義。
四、依後不覺義生三細：一者、業相；二者、轉相；三者、現相。唯識宗齊此業相，以為諸法生起之本，以彼宗未明此三細等與真如，同以一心為源，故說真如無知無覺，凝然不變，不許隨緣，但說八識生滅。縱轉成四智，亦唯是有為，不得即理，故相宗詮法，唯齊業識。
五、依後現相生六麤：一者、智相，法執俱生也。二者、相續相，法執分別也。三者、執取相，我執俱生也。四者、計名字相，我執分別也。上四皆惑道。五者、起業相，業道也。六者、業系苦相，苦道也。小乘教唯齊第三，但斷我執，未證法空故；人天乘唯齊第五，但知善惡業相，不識二執惑故。
下文明法界無盡身佛圓演三心、六念、百千陀羅尼法，即一心總相法也。遍滿虛空中大身佛，純說甚深第一義諦，即真如也；無量無邊高出一切世界上身佛，具說大乘實相因果，即生滅也；高六十萬億那由他真實身佛，說大乘般若，發無上道心，即覺不覺義也；高河沙由旬具足身佛，說百法明門，住歡喜等十地，即三細義也；丈六身佛，說四諦門，具足戒法，即齊執名義也；八尺身佛，贊歸戒、孝養、仁慈善法，即齊業苦義也。此經通詮本末，義理深廣明矣。
五、所被機宜者，料揀有二：
一、具三慧。佛地論云：菩薩履三妙慧，得於凈土往還。一者、聞，佛法歷於耳根識也；二者、思，觀道想於心意內也；三者、修，凈業行於身口外也。下文夫人請云：愿遣為說，令我見聞，教我思惟，教我正受！如來誡曰：汝當諦聽！善思念之！一心受持，諦觀彼佛，後況顯說；但聞佛名，除無量罪，何況憶念。若無三慧，即非器矣。華嚴云：寧在諸惡趣，得聞佛名；不欲生善道，暫時不聞佛。
二、貲三糧：一者、信，信有凈土，心不疑貳也；二者、愿，愿求往生，心常樂欲也；三者、行，行念佛法，心無間斷也。下云：深信因果，不謗大乘，善根回向，發愿往生，修行六念，具諸戒行。是知信，則地獄蒙光，脫苦往生；不信，雖二乘不生，如五百聲聞，不見舍那神力。愿，則餓鬼、畜生等，來生我剎中；不愿，雖積行菩薩難往。云：菩薩於無量劫行六波羅蜜，若此不思議大威德法門不順不入，不得名為真實菩薩，以不能生如來家故。行，則五逆邪定，亦能滅罪見佛；不行，雖禪戒人天，亦被移他土。又有愿行而無信，則從胎生處於疑城；有信行而無愿，如悠悠念佛，臨終不得往生；有信愿而無行，如眾多障礙牽纏。不念佛者，故具二缺一，具一缺二，皆非機也。華嚴云：雖住海水劫火中，堪受此法必得聞，其有生疑不信者，永不得聞如是義。若總收者，無論聞與不聞，信與不信，或順或違，或贊或毀，皆為所被，毀如罵常不輕，違如十仙外道。不信者，大本云：疑城眾生，識其本罪，深自悔責，得離彼處，往詣佛所。不聞者，大本云：無量壽光照三途時，解脫眾苦，即得往生。故知成法破法，皆名涅盤；有性無性，齊成佛道。圓覺云：一切眾生，皆證圓覺。涅盤云：有佛性者，皆得成佛。此之謂也。
六、能詮體性者，略開四門：
一、隨相門。又三：初、聲、名、句、文體，此之四法，皆屬能詮，體用假實，二相貲故，下云：讀誦大乘方等經典。二、通攝所詮體。若不詮義，文非教故，下云善解義趣。三、六塵顯法體。光臺樹網，同演妙音故，下云：水流、光明、寶樹、鳧鴈皆說妙法。
二、唯識門。前三教體，皆自識所變故，下云：但當憶想，令心眼見，見此事者，即見諸佛。
三、歸性門。識性體空，唯真如故，下云：普聞眾聲，純說甚深第一義諦。
四、無礙門。謂前理事交徹，心境圓融故，下云：滿虛空中水、鳥、樹林及與諸佛所出音聲，皆演妙法，與十二部經合。是則此經四門通取為教體矣。
七、宗趣通局者，先通辨諸宗，有六：一、隨相法執宗，阿含、俱舍諸經論也；二、唯識法相宗，深密、瑜伽諸經論也；三、真空無相宗，般若、中觀諸經論也；四、藏心緣起宗，勝鬘、起信諸經論也；五、真性寂滅宗，楞伽、佛性諸經論也；六、法界圓融宗，華嚴、十地諸經論也。
今此經宗，當第四門，經云是心作佛，是心是佛故。後唯明此經。又有總別：總以一心觀想念佛為宗，愿生西方見佛安樂為趣。別者，五對：一、教義對，教修福作觀為宗，達三種業、十六門義為趣；二、事理對，舉觀行事相為宗，顯法界理性為趣；三、境智對，所緣依正佛生境為宗，能觀心眼分明智為趣；四、行位對，三心、六念行為宗，四果、十地位為趣；五、因果對，不退道心，直至等覺因為宗，生方見佛，圓成妙覺果為趣。此之五對，展轉相由生起者也。
八、翻譯傳授者，有二：一、部類。部，謂此觀無量壽佛經也。類又二：一、大本：一名無量清凈平等覺經，後漢支婁迦讖譯；二名無量壽經，曹魏康僧鎧譯；三名阿彌陀經，吳支謙譯；四名無量壽莊嚴經，宋法賢譯。二、小本：一名阿彌陀經，姚秦鳩摩羅什譯；二名稱贊凈土佛攝受經，唐玄奘譯。又亦部亦類者，鼓音聲王經也；非部非類者，寶積第五、楞嚴二十四、華嚴行愿品末以十愿王導歸樂土，法華藥王品終，讀誦斯經，得見阿彌是也。
二、譯人者，劉宋西域三藏法師畺良耶舍譯也。劉宋，標代。姓劉，國號宋，南北朝時也。西域，約處。三藏，顯德，通經、律、論故。佛法誨眾，名為法師。畺良耶舍，此云時稱，出名。譯者，翻梵成華也，表行。名義集云：耶舍，西域人，性剛直，寡嗜欲，深善三藏，多所諳知，尤工禪思，宋文帝元嘉元年，鐘山翻譯，僧含筆受。天臺疏云：此本是宋元嘉時，畺良於楊州譯也。
九、總釋經題者，題名佛說觀無量壽佛經。佛者，覺也，覺了真妄性相故。佛地云具二智，斷二障，覺二諦，得自他二利，如夢覺、花開二喻，故名為佛，即本師釋迦牟尼佛也。說者，悅也，八音遠被，暢悅佛口及機心故。既云佛說，揀非菩薩、天仙、化人說也。觀，能觀智也。梵語阿彌陀，此云無量壽，亦云無量光，所緣境也。無量者，如來功德無盡量故。壽光，略舉沙性德中一，應化隨緣，現為壽命，有始有終，權智事法界觀；報身以智慧為壽命，有始無終，實智理法界觀；法身真如性為壽命，無始無終，中道智理事無礙法界觀；法界身法界心為壽命，有無俱泯，法界無盡智事事無礙法界觀。若以兩佛料揀：
一、化身壽，有量之有量，如釋尊八十唱滅。大論云：此間閻浮惡故，釋迦壽應短。阿彌陀佛亦有不嚴凈國如釋迦佛身土。此則緣促同促也。
二、應身壽，有量之無量，如阿彌無量無邊阿僧只劫。大本云：聲聞、緣覺智力共筭，計其壽命長遠之數，不能窮盡，知其限極。法藏愿云：設我壽有限量，下至百千億那由他劫者，不取正覺。涅盤云：西方去此三十二河沙有無勝國，其中莊嚴如安樂世界，我於彼土出現於世。大論云：釋迦文佛更有清凈國土如阿彌陀佛國。余處眾生好故，佛壽應長。楞嚴三昧經云：堅首菩薩問：佛壽幾何？佛令往東方，過三萬二千佛土，於莊嚴國問照明莊嚴自在王佛，彼佛答云：如釋迦壽，我亦如是。汝欲知者，我壽七百阿僧只劫。堅首回此白佛，阿難云：彼佛乃是釋迦異名。雖有齊限，人天莫數，此則緣長同長也。
三、報身壽，無量之有量，金光明經：四佛為信相菩薩說云：海滴、山斤、地塵、空界，可知其數，無有能知如來壽者。法華云：我成佛已來，甚大久遠，無量無邊百千萬億那由他阿僧只劫。
四、法身壽，無量之無量。涅盤經云：唯佛與佛，其壽無量。
五、法界身壽，有量無量，俱泯不立。華嚴云：法界非有量，亦復非無量，牟尼已超越，有量及無量。
光明有二：一者、智光；二者、身光。大本明阿彌陀具足五智：一、佛菩提智；二、大乘廣智；三、不可稱智；四、不思議智；五、無等無倫最上勝智。由此故有五種慧光，緣照五教眾生法界也。身光又二：一、常光，無放不放，如圓光百億三千界等；二、放光，即眉間、頂上、口、齒、臍、足之類。行者當以真實智觀智光，方便智觀身光。
佛亦三：一、本覺佛，涅盤云：一切眾生即是佛，如貧女舍寶、力士額珠。此則全覺全迷。起信云：依此平等法身，說名本覺。下云：是心是佛。
二、始覺佛，依本覺內熏之力，發心觀行修證，此則覺而未盡者也。故起信云：不覺心源故，非究竟覺。下云：是心作佛，諸佛正遍知海從心想生。於中又三：一、名字覺佛，大悲經云：一稱佛名，以是善根，入涅盤界。法華云：一稱南無佛，皆已成佛道。如須達聞名，身毛皆豎。下云：但聞佛名，除無量劫生死之罪。稱佛名故，除八十億劫生死之罪。起信云：凡夫人覺知前念起惡故，能滅後念，令其不起，稱為名字覺也。二、相似覺佛，楞嚴云：若眾生心憶佛念佛，現前當來必定見佛，去佛不遠。二憶念深，如是乃至從生至生，同於形影，不相乖異。下云：汝等心想佛時，是心即是三十二相、八十隨形。起信云：二乘觀智，初發意菩薩等，覺於念異，以舍麤分別執著相故，名相似覺也。三、隨分覺佛，楞嚴云：心佛二同，善得中道，於大菩提已得通達，覺通諸佛如來境界，如是菩薩順行而至，覺際入交。下云：見無量壽佛者，即見十方無量諸佛現前授記。起信云：法身菩薩覺於念住，以離分別麤念相故，名隨分覺也。
三、究竟覺佛，歷超十二位，方盡妙覺道，如十五夜月，圓滿具足，此則無所不覺者也。起信云：菩薩地盡，滿足方便，一念相應，覺心生起，以覺心源故，名究竟覺。下云：佛法界身入一切眾生心想中。
今於三中，究竟佛也。經中詳十六觀，獨舉第九者，舉主該伴，舉正攝依，舉果徹因故。
經者，梵語修多羅，此云契經。契有二義：一、上契諸佛之理；二、下契眾生之機。經復多義，佛地開二：一、貫穿，貫穿所說法也；二、攝持，攝持所化生也。此方四義：一、常，三世不易也；二、法，十方同軌也；三、徑，古今共由也；四、典，遠近尊守也。若作對釋，共有六義：
一、能所對。經字，能詮也；佛等，所詮也。亦名為教義對，又名通別對。經，則總通諸部；佛說等，別局此本。
二、自他對。就所詮義中，佛說，自國本師也；觀佛，他土教主也。亦名彼此對、東西對。
三、心境對，亦名因果對。就觀彼西土佛中，觀字，因也，能緣心智也；壽佛，果也，所緣理境也。
四、名德對，亦名同異對。就果境中，無量壽，果德也，獨自別有之號，異乎余佛者；佛字，果名也，十號非唯自有，同共余佛者。
五、一多對，亦名揀顯對。就異德中，無量，多也，顯也，顯功德多、無量也；壽字，一也，揀也，單明壽命無量，揀非光明、音聲、身相、智慧、方便，教門無量也。
六、智辨對，亦名傳習對。就說此東土佛中，佛是能傳授人，二智暢本懷故；說是所受習法，四辨說無礙故。
又以四法配之，佛說，教也；觀，行也；無量壽，理也；佛，果也。則知此一題內，人法雙標，因果齊列。下云：為說經首題名，除卻千劫重惡。若不義盡理圓，豈得通為一部之總稱哉？
十、別解文義者，先略敘大意，後詳解經文。敘意中，初、明科判；次、釋疏式。科判者，一卷三分，彌天高判。第一、序分，先序此經通別之由致也；第二、正宗分，由致既彰，當根受法，故次演一經所宗之正義也；第三、流通分，正宗既陳，務於利濟，使現在當來弘傳不絕也。又正宗中，開為四分，遠遵清涼，近稟云棲，則信解行證，是此經之宗歸，為念佛三昧之終始也。
疏式者，準賢家疏經，式有四門：初、約教，五教也；二、觀心，三觀也；三、出果，果證也；四、稱理，諦理也。始從如是我聞，終至禮佛而退，悉作四例，而今偶一及者，令人得意，不俟繁文，智者自能一一比知，直指之名，為此設耳。上敘意竟，次當詳解也。
三，初、序分文殊師利法王子而為上首。
如是，指法辭，如所說者，皆是真實故。我聞，明授本，我昔阿難親從佛聞故。一時，猶言當時，說聽時多，舉一該別也。梵語佛陀，秦言覺知，自覺覺他，先知知後義，即本土化主釋迦佛也。在，住也。梵語羅閱只伽羅，此云王舍城，駁足王與千王共立舍城，都五山中，為大國故。亦云摩竭提，此云不害，無刑殺法故。耆闍崛，翻名鷲頭，從形稱也。亦云靈鷲，佛昔為鷲鳥，於此山中孝養父母故。山中者，山有五峰：東名象頭，南名馬頭，西名羊頭，北名師子頭，中名鷲頭。山有五精舍：一者、天主穴山精舍；二、七葉穴山精舍；三、蛇神穴山精舍；四、少獨力山精舍；五、耆闍崛山精舍。故云闍崛山中。此舉法、主、時、處以證信也。
與者，共義。大者，揀小，道知用三，大、多、勝故。比丘者，論釋有三：一、乞士，乞食貲身，乞法貲心也；二、怖魔，出家離欲，眾魔怖畏也；三、破惡，見思惡業，悉皆破滅也。四人已上，名和合眾，事理無違，如水乳耳。
千二百五十人者，佛初成道，度陳如五人，次度三迦葉兄弟：一、優樓，於火龍窟教徒五百；二、伽耶，於象頭山教徒三百；三、那提，於希連河教徒二百。次度舍利、目連，各兼徒一百，次度耶舍長者子等五十人，經舉大數，故減五人。同時一處，曰俱。
菩薩，具云菩提薩埵，此云覺有情，廣覺一切有情故。三萬二千，數也。文殊師利，此云妙德，亦云妙首，又云妙吉祥，入法正位，名法王子。智德獨尊，故為上首。此列大小聽眾以證信也。此六成就，諸經通有，亦名通序。
四，初、闍王幽父爾時，王舍大城有一太子至制諸群臣，一不得往。
爾時，顯佛正在王城說法，揀非游化諸國時也。阿闍世者，此云未生怨，胎時已於父王起怨害故。或婆羅留支，此云折指，生時王令撲之不死，折一指故。調達，具云提婆達多，此云天熱，生時人天熱惱故。亦云天授，從天乞授故。自造三逆：一、推山壓佛，石傷足指；二、蓮華色尼呵之，拳打眼出；三、別構五法，以誘五百新學，謂斷肉、斷鹽、不受五味、不受割截衣、不居聚落邊寺。破和合眾，教他二逆：一、教王殺父；二、教王害母；故稱為惡友。隨順教者，調達教言：我殺牟尼以作新佛，汝殺頻娑以作新王。闍王見其五通，取天花食，遂信其說，行殺逆也。頻婆娑羅，此翻顏貌端正，或云色像殊妙，亦曰模實、影堅。阿闍未生有怨，幽因也；隨順惡教，幽緣也；重室制往，幽法也；收執閉置，幽業也。
經初以幽父為發起者，有二意：一者、頻娑昔於毗富羅山游行獵鹿，周遍無得，唯見一仙，生瞋惡心，怒其逐去，勑左右殺之。其仙臨終誓言：為子還以心口而害於汝。若不報怨，不能禁人無辜加害故。楞嚴謂：怨害輪回，食父母想，如土梟破獍等類。正此義也。二者、子若不逆，必貪富貴，終不能令聞法得果，厭此娑婆苦故。如此殺無明父，利也大矣。
得聞法故，顏色和悅。
先往濟飯食也。頻娑稱妻曰夫人，闍王稱母曰太夫人。韋提希，此云思惟，聞佛正受，善思惟故。敬者，頻娑常於佛所種諸善根故。澡下，外以凈妙漿麨密供，表敬意也；爾下，次、請求法食也。初、請應漱口，求法須凈三業故。遙禮，佛有天眼通故。目犍連，此云采菽氏。名拘律陀，無節樹也，禱此樹神生故。以友輔仁，名為親友，揀上惡友也。慈則與法樂，悲則拔怨苦。經云受此輪回，由隨殺、盜、婬故。欲得菩提，要除三惑，故求授戒。
時下，二、赴感。如鷹疾至，神足通也。八戒，謂不殺、不盜、不婬、不妄語、不飲酒、不著華香、不觀伎樂、不坐高床，戒也；及不過中食，齋也；名為八關戒齋。富樓那，翻滿慈，或滿愿，諸弟子中，說法第一，故稱尊者。知有妙辯，令人法喜，故遣為說。法者，善惡因果、真妄斷，證法也。如下後，快得充餐也。飯食外貲色身，法食內貲慧命，故和悅。
次、以往濟為發起者，孝敬夫主，是凈土因，王命不濟，凈業何從？如提胃獻佛麨蜜，佛與密成果記。又維摩言：法喜為妻者，凈心以澡浴，甘露法之食，解脫味為漿，既悅可其意，乃發以道心。莫非韋提希乎！
閉置深宮，不令復出。
初、探父事實也。先闍王探問；次、門人實答。不可禁者，太后位尊，非如臣可禁約；羅漢神通，非重門能制止也。沙門，華言勤息，勤修眾善，息滅諸惡故。
時阿下，二、怒母欲害也。向彼異謀謂之賊，竊與飲食名賊伴，違背我心稱為惡。劍欲害母不害父者，瞋其通信，母亡父不存故。不殺守門人者，先未勑禁婦女、沙門故。
時有下，三、聽臣舍劍也。初、諫勸，月光智謀如月故。耆婆，此云能活，昔精醫道，能活他命故。是闍王庶兄，奈女所生子也。初詣得叉尸羅國，師於阿提梨，學醫經七年，其師與一籠及掘草之具，令遍覓藥草。後於貨柴人所，一大束中，見有一木，光明徹照，名為藥王，對諸病人，照出身心一切癥候，悉令除愈。毗陀，此云智論，即四韋陀典也。
殺君父，名惡王；不忠孝，名無道。剎利，秦言田主，王種也。旃陀羅，此云屠者，或云殺者，魁膾也。不忍聞者，但令臣見，莫使人聞，穢名一傳，輔相何顏？晉有司言：有子殺母者。阮籍曰：嘻！殺父乃可，至殺母乎！文帝曰：殺父，天下之極惡，而以為可乎？籍曰：禽獸知母而不知父。殺父，禽獸之類也；殺母，禽獸之不若。故此貶曰：不忍聞世傳名，是旃陀也。
不住有二：一、罪及女人；二、刑加生母。按劍卻退者，國有諍臣，不得不用忠言以逆耳，示威德以止怒也。時下，二、畏從。聽其言也厲，則驚怖；觀其威也猛，則惶懼；賢臣去而國亡，名不為。
耆下，三、重誡。慎，誡也，直諫以誡警也。王下，四、止害。懺是梵語，具云懺摩，此翻請忍，或云請恕，容恕我罪，愿忍勿瞋責也；悔是華言，百法中惡作也，厭先過失故；合之，身則懺謝，意則悔責。向白法名懺，舍黑法名悔；懺是求來，悔是改往；懺則慚天而興善，悔則愧人而罰惡。求救者，國唯以善人為寶，豈可不哀留而受怨敵害也？
勑下，後勑官幽閉也。三、以此為發起者，亦二意：一者、普超經云：阿闍世從文殊懺悔，得柔順忍，命終入賓吒羅地獄，即入即出，生上方佛土，得無生忍。彌勒出時，復來此界，名不動菩薩，後當作佛，號凈界如來。其迹既爾，本豈可量？權現害生母者，如我逆罪，尚通懺悔，況余人輕重垢乎？若不容懺，佛道無從。二者、若不行逆，母於子女起諸貪愛，何能求見佛僧，欣彼凈土樂乎？楞伽云：貪愛名為母。斷即證實法。維摩言：行於非道，通達佛道。闍王之謂歟？設非權現，墜墮三途，永無出期，豈能得忍而成正覺哉？
普雨天華，持用供養。
先因禁求佛也。初、語誠求。心意悲苦曰愁憂，形容枯槁曰憔悴，安心名慰，探身名問。應攝受者而攝受之，故遣教誡。阿難，此云慶喜，又云無染，佛成道日生，白飯王子，如來堂弟也，多聞第一，故稱尊者。佛乃人天師，不為一人故，威重無見。內居深宮，外避嫌疑，故求見二師，目連是佛上首，阿難是佛侍者，請之則無患焉。佛昔偏遣阿難來見，頻娑王敬信三寶，韋提夫人亦無故，而今非昔比也。
作下，二、意哀求，不能離生死怨故悲淚，不能得佛法樂故向禮。未舉下，次、隨請來赴也。初、遣徒來，感應道交難思議，故云未舉頃。佛之三智無不知，故云知心念。道不虛行遇緣應，故云勑空來。佛下，二、佛親降。山宮出沒者，十佛中，隨樂佛，十身中，意生身也。
問：王與夫人皆請弟子，何故王則遣徒，夫人自去耶？
答：有三意：一、頻娑愿受戒聞法，可遣人傳授；韋提愿求生凈土，非佛難開示。二、於王若自往者，阿闍謂朋父謀政，怨嫌必重，致滅法僧，罪不可解；於夫人自往者，阿闍謂母無謀理，嫌恨尚輕，縱幽二親，罪猶可懺。三、王乃丈夫，可遣弟子教誡，則無余嫌憎；夫人是女，必須師弟同來，自度諸疑謗。
時韋下，後禮見主伴也。初句能禮。舉下，所見有五：一、佛身。釋迦，翻能仁，姓也。從慈悲利物，故不住涅盤。牟尼，翻寂默，字也。取智慧冥理，故不住生死，悲智并運，立此嘉稱。紫金色者，清凈德性熏成，非是欲愛生故。二、蓮座。表念佛三昧，絕百非，具百法故。三、二圣。先度目連，故侍左；後度阿難，故侍右。四、諸天。釋，具云釋提桓因，此云能天主，能作三十三天主故。梵是西音，此云離欲，或云凈行、高凈，大梵天王也。護世，四大天王也。護持世界故。諸天，盡於三界天也。五、華供。天華有二：一、曼陀羅，此云適意，白花也；二、曼殊沙，此云柔軟，赤花也。或雨或供，皆表因趣果義。
四、以求救為發起者。令知負債含怨，雖夫父最親，縈華已極，一旦對至，無可代受。毗奈耶偈云：假使百千劫，所作業不亡，因緣會遇時，果報還自受。唯除諸佛、菩薩、羅漢，堪令出離。楞伽云：若有實造五逆罪者，唯除覺了自心，遇善知識，方證解脫。楞嚴云：殺彼命者，除奢摩他及佛出世，不可停寢。是以念佛求生，為解怨釋結之要訣，超生脫死之良方也。
統上四種發起事緣，獨此經有，余所無者，亦名別序。
：初、廣現十方佛土，令生信樂分二，先夫人三問，詳三世事以請教我觀於清凈業處。
先追察過去業因也，初、歸誠三業。自絕，去意地貪欲以求佛心。舉身，舍身中婬殺以投佛身。號泣，斷口內妄語以依佛口。若不盡命歸罪，苦何由脫？
白下，二、求示二因：何罪，過去因；惡子，現在果。問自身眷屬因也。緣如前釋。世下，問如來眷屬因。緣者，昔於定光佛時，耶若達欲嫁女，有年老梵志須摩提求為女婿，聰明而貌丑。時釋迦為摩納童子，顏貌姝好，就珍寶仙人學習。既成，從遠方來，遇見摩提論議，摩提言屈，耶若歡喜，以女妻之。摩提忿極，誓愿當來生生惱害。摩提，調達是。女者，瞿夷是。如出生經。共為眷屬者，調達是佛從兄，阿難親兄也。
釋氏譜及經律異相云：凈飯王生二子，長名悉達，次名難陀；白飯王二子，長調達，次阿難；斛飯王二子，長摩訶男拘利，次阿那律；甘露飯王二子，長娑婆，次跋提，一女名甘露味。又涅盤、報恩、法句經云：調達教闍王放五百醉象蹋殺如來，佛入慈定，舒手五指，出五師子，象見怖畏。後調達復以毒藥著指爪中，意因禮拜，中傷佛足，往而未到，地自裂開，生入地獄。故此問言：佛有何緣，與達多共眷屬也？應知闍王、達多皆是逆行：一、令惡人不起逆罪；二、現逆行為攝惡類。故大云稱不思議，法華與天王記，若果實造，輪轉惡道不休，豈得世世同佛為伴哉？
唯愿下，次、逆求未來生處也。初、正求請。閻浮提，此云勝金，樹名。濁，謂五濁：劫、見、煩惱、眾生、命也。惡，謂十惡：身三：殺、盜、婬；口四：妄言、綺語、兩舌、惡口；意三：貪、瞋、癡也。
此濁下，二、出所以，有四：一、地獄，梵語捺洛迦，此云苦具，或翻惡處，惡者生處，遍滿苦器故。二、餓鬼，梵語闍黎哆，此云祖父，或翻餓鬼，長受饑餓故。三、畜生，梵語底栗車，此云畜生，為人畜養故。亦云旁行，身行不正故。四、不善，五逆十重等，三途因也。
愿我下，三、結欣厭。邪教離，耳清凈；惡友離，眼清凈。今向下，後啟請現在教觀也。兩肘、兩膝、頭頂為五體。要知過去因，今生受者是，恐償未盡，故求懺；要知後世果，今生作者是，觀法不諳，故愿教。滅除眾生暗，稱為佛日也。清業，揀惡聲，則無憂；凈處，揀惡人，則無惱。
次、如來一光，現十方土為答嚴顯可觀，令韋提希見。
初、總示能現也。眉，表中道。光，表智。觀佛海三昧經云：眉間毫相長一丈五尺，如琉璃筒。從中發光金色者，表金剛觀察。遍照世界者，表智緣法界，此則一入一切也。佛頂，無見頂相，表第一義諦。金臺，表實相體。須彌，唐言妙高，山王也，東黃金，南琉璃，西白銀，北頗梨，隨方現色。佛土皆現者，表從體起用，此則一切入一也。
或下，二、別舉所現也。七寶合成者，如南方寶生佛土等，因示七菩提行，揀不善聚也。純蓮華者，如西方蓮華世界等，因開一乘佛教，揀惡業聲也。自在，他化天，如北方自在稱王世界等，因入大涅盤果，揀三途也。玻瓈鏡者，如東方琉璃佛土等，因悟如來藏心大圓鏡智，揀惡人也。十方者，上則別列四方，此則別盡余方也。有如下，三、結成教觀也。莊飾曰嚴，煥麗曰顯。可觀，答觀；令見，答教。音聲，名有相教；光現，名無相教。今乃後一也。又問三答一者，現土自生欣樂，欣樂自信教觀，觀教自厭宿業，故舉中以該前後耳。
二、略示三種凈業，令發知解分時韋提希白佛言：世尊教我思惟，教我正受。
是下，總揀去也。清凈，斷德成就。光明，智德莊嚴。諸土共有者。我下，別擇取也。極樂者，梵語須摩提，此云安樂、安養、清泰、妙意，依報土名。阿彌陀，此云無量壽，亦云無量光，正報佛號。散心度量，名思惟，約慧言；一心系念，名正受，約定言。
自然增進，成阿那含。
初、微笑，意有二：一、答夫人樂因，故歡笑；二、成大王樂果，故歡笑。初、見不笑者，夫人欲自絕，佛又何笑言？
有下，二、光照。不待答而先光照王者，令相見佛僧，斷疑釋結；令相悟世法盡如幻夢；令相信善惡因果不忒；令相知，各得修證利益故也。
五色，表破五陰苦而成五分法身樂，超五濁而得五清。從口，表法王子皆從佛口法化生故。光照王頂，表一切智果出人天上，最為尊勝。
爾下，三、成果。心眼無障者，即凡心而見佛心。依肉眼而見佛眼也。阿那含，此云不還，不來欲界受生死故，三果也。增進成者，佛知見光，增道損生，故令轉凡為圣。
從初至三也，此猶約近成言，終歸大乘佛果，如蒙光天子高超十地，足可徵矣。
二，先舉無量佛土果，以教正受諦觀彼國凈業成者。
初、教知佛果。樂國去十萬億土外而云不遠者，一、約機緣心行，心則迷佛在心外，則遠；悟佛土唯心，則近。行則善力微，無緣則遠；善根熟，有緣則近。二、約佛力加被，初則佛頂臺中現出佛土，令可觀見；次則佛出聲光，徹彼佛土，欲見即見，皆名為近，除此盡遠也。憶佛念佛，現前當來必定見佛，故教其解知。下云是心是佛，真諦智知法身佛也；是心作佛，俗諦智知報化佛也。
汝當下，二、教觀國土。彼國凈業成者，極樂國中無量莊嚴，皆是無漏性德熏成，清凈福業修成者也。事一心，名系念，念報化土；理一心，名諦觀，觀法性土。不可以少善根福德因緣，得生彼國，故教其念、觀也。此二，詳下前十三觀。
次、明三種凈業因，以教思惟三世諸佛凈業正因。
先舉益也。眾譬，指下後十四、五、六觀，現在益；亦令下，當來益。欲生下，次、明修中，初、標列。惡業謂之禍，善業謂之福。一下，二、釋義：
一、共凡夫業：孝奉，尊親也；慈善，愛物也。供職不怠名孝養，服勞無違名奉事。不殺，略舉止善。十善，詳列行善釋之：不殺、盜、婬，妄言、綺語、兩舌、惡口，不貪、瞋、癡，十止善也；放生、布施、梵行、誠實、質直、和諍、柔軟、不凈、慈悲、因緣，十行善也。
二、共小乘業：三歸，佛、法、僧也；眾戒，比丘等戒；威儀，初、中、後際行住坐臥內，各具二百五十戒律，共三千焉。
三、共大乘業：菩提心，成等正覺心也。信誦，自覺心行；勸進，覺他心行也。此則兼利他，名世出世間上上福，為上輩；次則唯自利，名出世福，為中輩；初則人天，名世間福，為下輩。
如此下，三、結成。以此三福德，向彼佛土修，皆共成佛道，故同名凈業。佛告下，後嘆顯。諸佛從心想生，是業從性起修，故是佛業正因。心、佛、眾生，三無差別。修不明心，便同有作，故問知不。
三、別明十六觀法，令成因行分四，初、如來誡勸善哉韋提希！快問此事。
佛下，誡今聽。真實曰諦，無邪曰善。聽，聞慧，有心耳異，須重誡；思慧可知；念，修慧。如來下，明當說。賊者，劫法財，戕慧命故。善哉下，贊前問，利益現、未，宜稱善快。
阿難！汝當受持，廣為多眾應時即得無生法忍。
初、勸持說。領納法義曰受，捧執文句曰持，自利也；宣說，利他也。如來下，二、出所以中，先示觀法。觀兼事理，土通性相，然上凈業，是求生樂土因；此樂土，是凈業所感果，法也。執，譬修持；鏡，譬觀心；像，譬土境，喻也。
見彼下，後明忍益。得，證也；忍，智也；無生法，理也。慧心安此無生法性理故，名得無生法忍。華嚴云：無生忍者，不見有少法生，不見有少法滅。大彌陀經云：有三法忍：一、音響忍；二、柔順忍；三、無生忍。鈍根者，成就二忍；利根者，得無生忍。三十四、四十八愿云：聞我名字，不得菩薩無生法忍，第一、第二至第三者，不取正覺。信力入印度經云：無生忍法，則能清凈初歡喜地。仁王云：無生忍菩薩，所謂遠、不動、觀慧。遠即七遠行地，不動即第八地，觀慧即九善慧地也。應時者，圓頓入也。見土，是境妙；心歡，是因純；即得，是果熟。楞嚴云：身心快然，如來凈妙皆現其中，是人即獲無生法忍。此之謂也。
佛告韋提希：汝是凡夫有異方便，令汝得見。
凡夫肉眼，不見障外，想心不得正受；菩薩天眼，洞徹他土，觀心入正定聚。此揀凡圣心眼不同也。諸佛如來，指彌陀及余佛三身，上約依報果，此約正報果也。
方便有二：謂十六觀門及佛加持力。觀，則兼見法身，如解脫長者，隨意即見；持，則見報化身，如城東老母，背手皆見。異者，勝捷奇妙也。起信云：如來有勝方便，謂以念佛因緣，常見於佛。
時韋提希白佛言：世尊阿彌陀佛極樂世界。
先為現在自他請。佛力，楞伽明二：一、入三昧：二、現身手。為二持故，即見諸佛。般舟見佛論三力：一、佛威攝取力；二、念佛三昧力；三、本性功德力。初仗佛，次二約自，今乏自力，故請方便門也。
若下，次、為滅後眾生請。無仁、義、禮、智、信，名濁惡；殺、盜、婬、妄、飲酒，破五戒善，名不善，因也。五陰熾盛、生老病死、愛別離、怨憎會、求不得，名五苦，果也。眾生因果如濁水，如來依正如月影，感應因緣，兩不相逗，故須請。心水若凈，佛月自現矣。
二，先總以標、徵
佛告韋提希：汝及眾生想於西方。云何作想？
汝下，標。汝、生，人也。應下，法也。觀住於理，名專心；想注於事，名系念；一處，文殊般若經謂一行三昧，知法界一相也；約能緣言。西方，境也。前六觀，依報功德；中七觀，正報相好；後三觀，三輩業行；約所想言。云何句，徵。
十六，初、日
是為日想，名曰初觀。
初、標境。生盲，揀非機，小本彌陀經，持名念佛一門已攝。有目，顯當機，昔有目而今盲者，亦為所被。見日沒者，既見日從西沒，定知樂土居西方矣。立日為境，成事法界。
當起下，次、明觀。想念西向，定能緣心；日欲沒相，定所緣境。未沒欲沒，似有如無，日相從西沒時，日性亦從西沒，真空絕相觀也。心緣理，想緣事，堅住不移，深勝初起。日欲沒，事即理；狀如鼓，理即事，理事無礙觀也。已皆明了，超前中住，開目明日，無心外之日，日日遍心，閉目了心，無日外之心，心心含日，開閉普融，日心無礙，周遍含容觀也。日作法界觀既爾，余十五門例知之。
是為下，後、結成。
是為水想，名第二觀。
初句，標事境。見下，明觀門二：先正作水觀。明了無分，能緣也；水，所緣。澄則不渾，清則不濁，真空觀也。既見水性，起冰相想，前句以理奪事，次句事能隱理，無礙觀也。見映，能作；琉璃，所作。不外琉璃之水冰，全體相在乎琉璃；不外冰水之琉璃，全體攝入乎冰水，周遍觀也。
此想下，後兼想地境。水因地而權設，是地前方便觀道；地乃水之實法，為水後正修行處，故可合明，意顯教觀。前後無不圓融者也。於中分三：先明地內外映徹。下有下，次明地上下莊嚴，又二：初、地下，初句，金剛為基；七寶下，七寶為幢，幢楞有八，擎八方地，放光如日也。琉璃下，二、地上，先金繩為間，謂以黃金繩間廁界道傍也。以七下，次七寶為界。界，階道也。琉璃地上有八交道，俱以七寶成也。小本云：四邊階道，四寶合成。於中連有四嚴：一、出妙華光；又似下，二、光成樓臺；於臺下，三、臺邊幢樂；八種下，四、樂宣法音。
八風者，東明庶、東南清明、南景、西南涼、西閶闔、西北不周、北廣莫、東北條也。又魏譯大本，出八風相，文云：自然得風，徐微八，吹諸網樹，演布無量法音德香。樂器，謂金石、絲竹、匏土、革木。苦、空，舉一小乘法以攝大乘常、樂、我、凈等也。是為下，結成想。
若他觀者，名為邪觀。
先標境。躡前地想，以為今門所依事體也。一下，二、明觀二：先行布觀。想冰作琉璃地，地性本空，真空觀也；性空琉璃地上，想出無量嚴相，理事觀也；地之內外上下，交相遍容，周遍觀也；前後次第作法界觀，故云一一。觀道深細，修須純一，故除衣食分散心時也。漸入假想，未得精妙，名曰麤見。
若下，次、圓融觀。地性嚴無量相，亦空亦即亦遍，同時具足，不外一心，故得此三昧知見不可說矣。
是為下，三、結成。佛告下，四、顯益，先勸傳持。若觀下，次、出利益，有二：一、滅罪益，地是如實觀，能除斷，非日水假想，不明滅。又結地以例余前後觀皆有此益也。
舍身下，二、生方益，無疑者，證信凈土唯心也。作是下，三、揀邪正。觀境合經，見則斷惑證真，便稱凈業，名正觀；相與經異，見則生諸愛慢，即為魔事，名邪觀也。
是為樹想，名第四觀。
佛下，標境。地句結前，次句起後。觀寶下，起觀三：初、總觀體性。行樹，立體，從心觀樹體，樹樹皆心性，真空觀也。
一下，二、別觀用相。高葉華果，相也。童子幡蓋，用也。於中六：一、高大。其下，二、枝葉。一下，三、光色。琉璃，此云青色寶，或云綠色寶，梵語蘇伐羅，此云金。玻瓈，此云水玉，又云白珠，紅色者，梵語鉢摩羅伽，此云赤光珠。瑪瑙，梵語摩羅伽隸，具赤白二色。硨磲，此云大貝，青白色寶。綠珍珠，梵語摩羅伽陀，大論云：此珠金翅鳥口邊出，綠色，能辟一切毒。珊瑚，梵語鉢攞娑福羅，此云珊瑚樹，生海底，碧色。應法師云：初年青色，次年黃色。琥珀，梵語阿隰摩揭婆，其色紅瑩。
妙真下，四、羅網，又三：一、明體相。妙真珠，梵語因陀尼羅，大論云：天赤珠。一下，二、出重數。一下，三、詳德用中，開二：一、宮殿。諸天下，二、童子，又四：一、住處。一下，二、身衣。釋迦毗楞伽，此云能勝。摩尼，此云離垢，凈離垢穢故；又云增長，增長威德故。楞嚴三昧云：帝釋於善法堂中，著釋迦毗楞伽摩尼瓔珞。其下，三、光明。不可下，四、寶色。初句總貫，次二句別顯，謂眾寶物不可具說，間錯狀不可具引，色形相不可具言也。此下，五、次第。大本云：行行相值，莖莖相望，枝枝相準，葉葉相向，華華相順，實實相當。皆明行伍相也。
於下，六、花果，中又二：先總。一下，次別，分四：一、葉形量大，色多可知，畫線條也。有眾下，二、花色。閻浮檀，此云勝金。閻浮樹果水汁，點物成金，因流入河，染石為金，其色赤黃，兼帶紫焰。涌生下，三、果實。帝釋天有一器，名功德瓶，隨所須物，皆從瓶出，花涌眾果亦爾。有下，四、光明，又二：先化成幡蓋；是寶下，次映現國事。三千，極樂本土也，十方，余外鄰邦也。以上六門相用，事非理性外有，一真體性；理非事相外顯，無礙觀成矣。
見此下，三、遍觀性相，初句見樹性相，結前也；亦下，起後也。一一觀，指七重行樹，七七相重，重重無盡矣；樹莖等，指六門相用，彼此遍容，一多即入也。皆令明者，周遍觀成也。
是為下，結成。
是為八功德水想，名第五觀。
次句境也。欲下，觀也。先總體。想八池水性，唯無相心成，真空觀也。一下，次別相五：
初、池水，又二：先能造體。柔軟者，稱心適意故。如意珠者，梵語摩尼，自在曰王，珠中最勝故，圓覺云：摩尼寶珠，映於五色，隨方各現。分下，次、所流相，支派也。黃金下，二、渠流雜色者，許慎云：金有五色故。一下，三、蓮花。其下，四、泉聲，先明灌注隨意。其聲下，次明音聲演法：苦、空，小乘法也；波羅密，大乘始終法也；相好，一乘圓頓法也。如下，五、鳥音。哀、雅、贊者，哀則贊佛大悲拔苦，贊法解脫二死，贊僧悲增化他；雅則贊佛大慈與樂，贊法證得二果，贊僧智增自行。
通上五門，具二觀法。事相即理性，理性即事相，無礙觀也；此一即彼多，彼多即此一，周遍觀也；至此觀勝根利，故得合轍，不須次第偏歷。
是為下，結也。八功德者，唐譯云：一、澄凈，澄渟潔凈，離污濁故；二、清冷，清湛涼冷，無煩熱故；三、甘美，甘甜美妙，具上味故；四、輕軟，輕巧柔軟，可上下故；五、潤澤，津潤滑澤，不枯澀故；六、安和，安靜和緩，絕迅泛故；七、除饑，除饑渴病，有勝力故；八、長養，諸根長養，調身心故。
若他觀者，名為邪觀。
初、明觀二，先別觀寶樓閣。界上，謂界道內地面上也。五百億，重數也。其下，樓中諸天作樂也。又下，空樂器自鳴也。此下，樂內演出三寶聲也。眾音，指天樂、空樂二種音。樓閣天樂，事法界，為所緣境；一一唯心性成，理法界，真空觀；事相遍於理，理性遍於事，事理法界無礙觀；理如事相無盡，事如理性圓遍，事事法界周遍觀，皆能修觀。此既總門，故能所不分，境觀圓融也。此下，後總結池、地、樹。望後諸觀，此猶約略見依土事，未及詳悉正報，名麤。樹、地、池、樓，一齊見者，境觀後後勝前前故。較前第三見地，前是麤中麤，此則麤中細矣。是為下，二、結成。望前次第別相觀者，今則四事同時具足，名總。若見下，三、顯益，先滅罪；命下，次生方；作下，後揀取。正則取，邪則揀也。
二，初、示現正報果，發起信解觀無量壽佛及二菩薩。
先如來許示。諦聽、善念，誡也；為汝別說，許也。苦：三苦、八苦等，果也；惱：十使、煩惱等，因也。除苦，轉生死得涅盤；除惱，轉惑業成菩提。汝等下，勸也。上自行，此利他。說是下，次、三圣現前。悲華經云：過去劫中，世界名刪提嵐，劫名善持。輪王名無諍念，生有千子；臣名寶海，唯生一子，號曰寶藏。出家成道，還號寶藏如來，為王說法，其王千子，各各供養。經三月已，佛欲為記，先入三昧，光中現界，或有濁惡，或有凈妙。王問其因，佛言：皆以愿力度眾生故。王言：我愿成佛，不取不凈佛土，愿世界凈妙，無四惡道，亦無女人，等一化生，壽命無量。宮殿莊嚴，如第六天。聞我名者，必生我界，唯除五逆、誹謗圣人，破壞正法等。王發愿已，佛即告曰：大王！汝見西方過百千萬億佛土，有尊音王如來，世界嚴凈，悉如汝愿。四佛滅後，過二河沙阿僧只劫中，世界轉名安樂，汝當作佛，號無量壽如來。次授輪王千子中，第一不眴太子記曰：汝觀六道，生大悲心，斷諸苦惱，令安樂故，今當字汝為觀世音。無量壽佛般涅盤後，二河沙阿僧只劫，於夜初分，正法滅已，於夜後分，土其轉名一切珍寶之所成就，種種莊嚴，勝安樂界，於一念頃，便成正覺，號遍出一切光明功德山王如來，壽九十六億那由它百千萬億劫。又告第二尼摩太子：由汝愿取大千界故，今當字汝為大勢至。功德山王佛滅度後，汝當成道，號善住珍寶山王如來。如是次第授千子中，有愿取五濁成佛者，即我釋迦文是。以大悲故，土名娑婆，生佛忍於三毒諸煩惱惡，故名忍土。今佛將說三圣諸觀，故現身相以證信也。
閻浮金不得比者，閻浮檀金展轉比至迦葉身金，猶如聚墨，況佛光耶？智論云：閻浮提金比七金山，須彌山金則不現；須彌山金比忉利天瓔珞金，乃至焰摩他化自在金則不現；諸天身金比聲聞、辟支、菩薩身色則不現；在佛光邊，譬如焦炷比閻浮金。時下，後韋提禮請。接足，頂禮三圣足也。白佛，仰白釋迦尊也。因佛者，目覩，觀則易，自可緩；未來者，未見，觀則難，他須示，故須代請。然云觀佛、菩薩，揀前兼請觀極樂界。
次、正說華座觀，令成修證二，初、正明觀境佛告韋提希：欲觀彼佛者是為華座想，名第七觀。
先標境。初三句，牒所請；次二句，示未問。佛所坐者，蓮臺為座，故當想蓮花也。令下，次、明觀二：初、觀花葉，開五：初、顏色。有八下，二、脈絡，中又二：先畫路；脈有下，次、光明。花葉下，三、形量。直淺曰縱，橫闊曰廣。如是下，四、瓣數。一下，五、珠須三：先映影；一下，次、放光；其下，三、現蓋。
釋下，二、觀蓮臺，有九：初、臺，即房也。此下，次、網，內含四相：一、房面金剛為孔。二、透出赤色肉尖。甄叔迦，此云赤色。西域有叔迦樹，其花色赤，形大如手，此寶似之。要解云：翻鸚鵡寶，赤如其嘴故。三、內以摩尼為肉。梵者，白凈之謂。四、真珠為肉衣網，校飾於外也。於其下，三、幢。前觀寶樹，止高八千由旬，今寶幢高百千萬億山王，觀境展轉深勝可知。幢上下，四、幔。夜摩，此云妙善時分。時時唱快樂故。幔中受樂，如彼天也。復下，五、珠。幢幔周圍皆有如意珠、瓔珞垂也。一下，六、光。一下，七、色。一下，八、瑞，謂變臺網云種種異瑞相也。於下，九、益。見臺，則悟如來妙覺果；見網，則解心地眾法門；見云，則知菩薩萬行因。故隨現佛事，機無不被其澤也。上想花葉蓮臺，一一本無自性，真空觀焉；依此空無自性，想成花臺相用，理事觀焉；花、臺、幢、幔、珠、光，一一皆遍法界，周遍觀焉。
是為下，後結成。
佛告阿難：如此妙華若他觀者，名為邪觀。
先華座，因也。華臺不可思議，名為妙華，亦事亦理，亦因亦果，亦依亦正，亦多亦一故。法藏愿力者，魏譯大本云：過去錠光佛出，至五十三佛，名世自在王。時有國王，發心出家，號曰法藏。佛為廣說二百一十億諸佛剎土、天人之善惡、國土之粗妙。法藏聞已，即說四十八愿。今已成佛，現在西方安樂世界，眾寶蓮華，周滿世界。故依正二報，皆佛行愿功德成也。若欲下，二、修觀法也。佛坐蓮臺，如諸天隨身宮殿，故當前觀，不得雜觀。應一一者，謂華葉中色、脈、量、數、珠、光，蓮臺內房、網、幢、幔、光、色，皆應一一作三法界觀也。此為初機鈍根者說。一下，葉、珠、臺、幢，一一皆分明者，作圓融法界觀，揀上行布觀，故如鏡中頓現面上眼、耳、鼻、口、眉、須、發、頂像也。此為後心利根者說。
此想下，三、成利益，先現在滅罪。前地觀除八十億劫者，初見彼國地故；次總觀除無量億劫者，通見彼國依報諸境故；今觀除五萬億劫者，始見彼佛一華座故，較前則勝，於次則劣，然是佛智如量說耳，非余者所可道也。必下，次當來生方。
作是下，四、揀邪正也。
於現身中得念佛三昧。
初、標境也。見句結前，次句起後。所下，次、明觀二：初、徵也。諸下，二、釋二：先修觀想，又四：一、佛身二：初、真佛，又二：先總明諸佛二：初、直標佛身遍入生心，亦明佛即是心也。法界身者，即是無障礙法界身也。以無障礙法界為體，含四法界：理法界法身、事法界化身、理事無礙法界報身、事事無礙法界十身。華嚴疏云：此法界無盡身云，真應相融，一多無礙，即理即事，即人即法，即此即彼，即因即果，即有情即非情，即三身即十身。究竟覺也，心，本覺；想，始覺。起信云：所謂覺義者，謂心體離念。離念相者，等虛空界，無所不遍。法界一相，即是如來平等法身。入者，華嚴云：普見一切眾生諸煩惱中，有如來身智，常無染污，德相備足，無一眾生而不具有如來智慧，是知心、佛、眾生，三無差別矣。
是故下，次、轉釋心想佛即全彰，亦明心即是佛也。心想四句，明心即是佛化身。想佛，從性起修也；即是，全修即性也；眾生念佛，佛在眾生心內矣。是心四句，明心即是佛報身，修成曰作，性有曰是。生通二義：新熏而後造就名出生，本具於今得顯名現生。心不想而佛不作，故云是心作佛。佛遍知海從生，華嚴云：諸佛如來不離此心成正覺故。無有心外佛為佛證心，故云是心是佛，佛正知海從生。圓覺云；始知眾生，本來成佛。
是故下，次、別明彌陀。念觀，能緣智；系念不斷，名事一心；諦觀不二，名理一心。多下，所緣境。多陀阿伽度，秦翻為如來，金剛云：無所從來，亦無所去，故名如來。法身也，即真如門體大，理法界。阿羅訶，秦翻應供，應受一切魔、梵、人天諸供養故。化身也，即生滅門中用大，事法界。三藐三佛陀，秦翻正遍知，如理智名正知，如量智名遍知。報身也，即生滅門中相大，理事無礙法界。開雖有三名義，合實唯一法體，即成法界身，是大總相門一真法界心，事事無礙法界。故華嚴云：十方諸如來，同共一法身，一心一智慧，力無畏亦然。斯之謂矣。
想彼下，二、應佛。法界身，無盡難思；法性身，離相莫測。故當取應身，先為觀想。寶像，如下所說莊嚴八萬相好，法、報、化身，并依之顯現故，出觀入觀，開目閉目，無不知見，故云心眼明也。
見極下，二、依土正覺業報佛，眼尚能觀，況前想池、樹、幔、網。法界本性佛，心猶能見，況前想樂土總境，此又倍前無數，故重表云：見如此事，彌覆滿空如指掌也。
見此下，三、二土。先想二蓮華座，座想已說，故云如前。想下，次想二大士像。像想已說，故云如前。
此想下，四、三圣。上皆偏觀，此則普觀，境觀增明，主伴無盡，故云一一遍滿。
從前想像，至此四門，事法界也，一一皆有三法界觀。像唯想生，性本空寂，真空也；性雖空寂，隨想像遍，理事也；想像如性，遍容無礙，周遍也。
清涼國師疏觀經至此，開五種念佛門：一、緣想境界念佛門，上從一心念觀彼佛至此文也。二、攝境唯心念佛門，文云：是心作佛，諸佛遍知從想生也。三、心境無礙念佛門，文云：心想佛時，是心即是三十二相、八十隨形好也。四、心境俱泯念佛門，文云：是心是佛，諸佛正知從心生也。是心，則佛相泯絕無寄；是佛，則心相當體全空；二相不存，二性顯矣。五、重重無盡念佛門，文云：諸佛如來是法界身，入一切眾生心想中。以此觀觀宗乎法界，事事歸乎自心也。
此想下，後聞法益。初、出利益。今人偶一隨喜見聞，尚於夢中見諸如來坐師子座，圍繞說法，況此想像觀耶？楞嚴云：憶佛念佛，現前當來必定見佛。華嚴云：若有眾生專心憶念，則佛現其前等。因果感應，法爾然也。
行者下，二、令揀別。像禪觀中，佛威光力、佛本愿力，諒無魔事。然有宿障深厚，或不善用心，容有魔起，未可定也，須令揀別，自無患耳。辨之有二：一、見佛聞法，不與經教相合者，是為魔事；二、不與本所修觀相符者，亦屬魔事。楞嚴云：十方遍作閻浮檀色，一切種類化為如來，忽於空中聞說法聲，或聞十方同敷密義，斯但功用，暫得如是，非為圣證，不作圣心，名善境界。若作圣解，即受群邪。總見彼界佛菩薩像，猶未精純深細，名曰麤也。
是為下，三、結成。作是下，四、顯益。先滅罪，例前第六觀。於現下，次、成定。念佛三昧，亦名一行三昧，文殊般若經云：佛告文殊：欲入一行三昧者，應處空間，系心一佛，隨彼方所，端身正向，能於一佛念念相續，即見過、現、未來諸佛。若得是三昧者，諸經法門皆悉了知，如威光太子於波羅密善眼莊嚴王佛所得念佛三昧，十千法門皆得通達是也。