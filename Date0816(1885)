五冠山瑞云寺和尚，嗣仰山寂禪師。師諱順之，俗姓樸氏，浿江人也。祖考并家業雄豪，世為邊將，忠勤之譽遺慶在鄉。母昭氏，柔范母儀，芬芳閭里。懷娠之日，頻夢吉祥，免腹之時，即多異瑞。昔賢知此，今又徵焉。及乎竹馬之期，漸有牛車之量，凡為嬉戲，必表殊常。已至十歲，精勤好學，屬詞詠志，即見凌云；剖義談玄，如同照鏡。既登弱冠，道牙早熟，猒處喧華。故說文雖則不同，證理不異，故舉同相同牛明理智不異，不言來處全同也。
牛，此相者，契果修因相。何以故？初發心住，雖成正覺而不眾行，慧等佛地，行不過位，故表此相也。古人云：履踐如來所行之跡。則此相也。若有人將此相來問，又作月輪相中心著卍字對之。
此下兩對四相遣虛指實：
師有時說三篇，於中有三意：第一、頓證實際篇；第二、回漸證實際篇；第三、漸證實際篇。
廣野中有一仙人，名曰該通，為大眾說：若有眾生無始已來不悟性地，輪回三界，隨緣受報，忽遇智者演說真教，頓悟性地，便成正覺，不依漸次，故名為頓證實際，是故經云雪山有草，名曰忍辱，牛若食者，即出醍醐，是其意也。
眾中有一隱士，名曰智通，啟仙人曰：信知群品自有性地，又一切智者演說真教不為一人。何以故？同聞真教，悟與不悟，各各不同。
仙人告隱士言：眾生雖有自性清凈圓明之體，背本逐末，多劫多時受別異身，根性利鈍不等，故同聞真教，悟與不悟各各不同，不是智者說真教禍，故經云：猶如明凈日，瞽者莫能見。無有智慧心，終不能見。
隱士啟仙人曰：諦觀高指，旦尋來言，智者說法，不為一人，悟與不悟，唯在愚智。然則愚智本來各各不同，說法有何所用？
仙人告隱士言：汝今諦聽！吾為汝說，智人不是本悟，愚人不是長迷；愚人忽悟真說，智人不是外來。若也不用真教，愚爭成智人？若也不用真教，何處辯得利鈍？是故眾生若是根鈍者，再聞真教不曉性地；眾生若是利根者，忽聞真教頓曉性地，便是智人也，何處愚智有隔？是故當知凡圣不隔，根有利鈍，智者說法，亦不為一人。猶如母雞抱卵，眾卵皆發，贊窼不發，可即母雞唯不愛眾卵愛贊窼？是則發與不發，唯在卵性，不是母雞抱卵之禍。一切智者亦復如是，廣為大眾演說真教，根利者頓曉，根鈍者不曉，可則智者唯愛利根，不愛鈍根？是即曉與不曉，唯在根性，不是智者說教之禍，是故經云：所有聞法不由他悟，然即知假方便。智者常說妙法，悟與不悟，此在學人，不在智者。
隱士問曰：眾生若是利根，忽聞真教，言下慧發，頓悟性地，此是何人？
仙人答曰：此是智照文殊。
隱士問曰：文殊智照在何處？
仙人答曰：文殊智照是在性之。
隱士問曰：照智與性地，同異若何？
仙人答曰：智照與性地不同不異。
隱士問曰：智照與性地不同不異，其義如何？
仙人答曰：智照是能證之人，性地是所證之法，故不無能所，是故古人云以此無知之般若，證彼無相之真諦，故智與性不同。又能證智照，無知所證，性地無體，不有能所，是故古人云智窮真際，能所兩亡，故智照與性地不異照。隱士智通聞仙人說，奉契高指，頓決疑網也。
于時，該通仙人為大眾說：先為智通已說見性，若論眾行，不必如此。
此眾中有游子，名曰行通，啟仙人曰：見性如此，眾行若何？
仙人告游子言：若有眾生忽聞真教，頓見性地，不住此處，隨緣行自利利他悲智，故名為眾行。
游子啟仙人曰：我等曾聞仙人演說法，忽聞真教，頓悟性地，名為智照文殊；今承仙人說頓悟性地，不住此處，隨緣行自利利他悲智，故名為眾行，行此行者，此是何人？
仙人答曰：行此行者，寄位普賢。
游子問曰：普賢大士寄何等位？
仙人答言：寄因五位，不至果位。雖寄此位，不住此位。眾行行時，三等普賢。
游子問曰：寄位於因位，乃至果位，何等名為三等普賢？
仙人答曰：一者出纏普賢，二者入纏普賢，三者果後普賢。
游子問曰：此三普賢勝劣等級，其義如何？
仙人答言：此三普賢勝劣等級，其義不同。謂所言出纏普賢者，見性之後，行於眾行，對前萬境不無瞥起之心，已達心源，不滯幻化之境，故古人云：不無所斷之障，還有能斷之智。
游子問曰：古人云：若發能證之智，全無所斷之障。其義如何？
仙人答曰：若發能證之智，全無所斷之障者，此是文殊斷惑。何以故？文殊當性之時，體中不有異相故。今言不無所斷之障，還有能斷之智，此是普賢斷惑。何以故？普賢歷位之時，不無斷惑成德故，是故兩人斷惑成德不同。不會兩人斷惑成德，相諍斷惑成德之義。
游子問曰：已知文殊斷惑如此，若論普賢斷惑，斷現行耶？斷習氣耶？
仙人答言：若言普賢位中全無現行煩惱，普賢寄位斷惑，此是習氣煩惱。
游子問：現行與習氣，如何普賢全無現行之惑，唯有習氣之障？
仙人答言：凡夫對境起心，不識前境後境作業，即是現行。智者對境起心，知境虛幻，不滯前境，習氣故。是普賢是見性之後行行之人，故全無現行之惑，唯有習氣之障。若無習氣可斷，何用難忍能忍？若無悲智成佛，何用難行能行？雖行悲智二門，所作依體成行，是故古人云：所作皆依性，修成功德林。終無取寂意，唯有濟群心。行悲悲廣大，用智智能深。利他兼自利，少圣詎能任？然即知出纏普賢眾行悲智，而依體修行。又細說普賢眾行即行布圓融，齊現斷惑成德，俱有自利利他，雙修智門、悲門，并成言行也。繁興大用，起必全真，言行相也，不無依位斷惑，位高則習氣漸薄，行廣則悲智增深，從十住乃至十地，出纏菩提已滿也。
所言入纏普賢者，一切群品中，同類大悲是，前出纏普賢位中，廣行悲智而自利利他行故，不無斷惑成德之功。雖斷惑成德之功，出纏已滿，而不信出纏無患之處，故於四生六趣廣行大悲，同斷化物之橫，於諸位中同類同心，亦不定守一位，隨緣任運，廣作大悲。於諸類中，何位定不受？於能作能受，不作不受，故名為果後普賢也。若取此人所行者，未會此人行處也。
所言三等普賢者，不是三人。一人行，行依行勝、劣、大義，三等普賢也。所言一人者，初頓證實際之時，即文殊；今隨緣行行之時，即普賢，故名為一人也，此是通取內證外化也。若以內證外化不同，故文殊、普賢兩人；若以通取能證、所證及眾行不同，即為三人也。此大教意說也。謂大經題云：大方廣者，所說之法，故即遮那是也；佛者，能證之人也，故即文殊是也；華嚴者，隨緣之行，故普賢是也。此旦一佛二菩薩，即為三人也。若欲修行普賢行者，先窮真理，隨緣行行，即今行與古跡相應，如似閉門造車，出門合轍耳。
時該通仙人為大眾說法：若有眾生無始已來不悟性地，輪回三界，聞三乘漸教，悟三乘法。三界患故，有三乘人，此忽聞真教，回成妙惠，窮證實際，故名為回漸證實際也。是故古人云：門前三駕車是權乘，露地白牛方明實證。即其意也。
隱士智通啟仙人曰：此回漸證實際之者，與彼頓證實際之人，同異如何？
仙人答曰：雖先已落三乘，不在三乘，故來處玄殊；而今回漸證實際故，與彼頓證實際者不異，是故古人云：百川歸大海，無百川名；三乘歸一乘，無三乘名也。然即知此回漸證實際之人，與彼頓證之人不異也。莫愁回漸與頓證同異，自回隨緣之心，還照實際之理也。隱士智通奉領真說，寂然無言也。
于時，游子行通啟仙人曰：我等曾聞仙人演說：若有眾生頓證悟性地，不住此處，隨緣行行，名為眾行行，此行者名為普賢。今此回漸證實之後，有人行眾行耶？無人行眾行耶？
仙人答曰：不無行眾行者。所以者何？回漸證實者，即露地白牛，故白牛運轉，不住露地，故不無行眾行人。所言露地白牛者，露地是所證之法，故即遮那是也；白牛是能證之人，故即是文殊是也；白牛運轉，不住此處，故即普賢是也，普賢所行即是眾行也。二篇大意如此，汝自諦觀，同異自看耳。
時該通仙人為大眾說：若有眾生無始已來不悟性地，輪回三界，隨緣受報，忽聞漸教，信解漸發，寄因六位，經三只劫，難忍能忍，難行能行，斷惑成德，始得無漏真智，露現法身，故名為漸證實際也。是故古人云信根生一念，諸佛盡應知。修因於此日，證果未來時。三大僧只劫，六度久安施。薰成無漏種，方號不思議，是其意也。
時隱士智通啟仙人曰：今此漸證實際之人、頓悟實際之人，同異如何？
仙人告隱士言：雖漸頓不同，而終歸一耳。所以者何？小川歸海，全同一味；漸解歸源，豈有兩般也？是故漸頓雖異，歸源無二耳。隱士智通奉仙人教，不生異解，退身默然也。
于時，游子行通啟仙人曰：於前篇中，聞仙人說頓證實際，後有行人；此篇所明漸證實際之者，漸證實際已後有行人耶？
仙人答曰：雖不無行行，不同前篇所明者，頓證實際已後，隨位行時，出纏、入纏，乃至果後三等普賢行。今此漸證實際篇意者，依漸教方便，經三僧只修菩薩行，始得無漏真智，以此無漏真智，露現法身，故名為漸證實際。漸證實際已後，雖不無行行，而全依位等級故，是故不同前篇所明也。
游子問曰：曾聞前兩篇中，俱明能證之人，所證之法，乃至隨緣行人，各各有名。此篇中還有能證所證及隨緣行人名耶？請為指出。
仙人答曰：不無能證所證及隨緣行人名也。謂能證之人者，即是無漏真智，亦報身佛是也。所證之法者，即是實際，亦名法身佛是也。行之人，即是無漏真智，不守果位，隨緣利物，名為行人，亦名化身佛是也。
和尚亨年六十五遷化也，謚號了悟禪師真原之塔。
米和尚，嗣襄州王敬初常侍，在西京。未睹行錄，莫窮氏族。師因教僧問仰山：今時還假悟也無？
仰山云：悟則不無，爭奈落第二頭何！師肯之。
有老宿屈師齋，師來，不排座位，老宿在一邊坐，師便展座具禮拜老宿，老宿便起，師便坐，老宿都不作聲，乃展席地上而坐。到夜間，告眾曰：他家若在佛法中用心，三日便合見，若不見則不知。
師到三日後，來云：前日著賊。
僧問鏡清：米和尚回意如何？
云：只見錐頭利，不見鑿頭平。
臨濟問師：十二面觀音豈不是圣？
師云：是也。作摩生是本來面？臨濟一摑。
師云：長老且寬寬。濟側掌。
師歸受業寺，有老宿問：月中斷井索，時人喚作虵，未審吾師喚作甚摩？
師云：若有佛見，則同眾生見。
其老宿云：千年桃核。
寶壽和尚，嗣臨濟。師諱沼，在鎮州。未睹行錄，不決化緣終始。師問胡釘鉸：見說解釘鉸，是不？
對曰：是也。
師曰：還解釘鉸得虛空摩？
對曰：請和尚打破將來。師便打之。
對曰：莫錯打ㄙ甲。
師云：向後有多口阿師與你點破在。
有人舉似趙州，趙州云：只者一縫，尚不奈何。
東山代第一云：若是某甲手，阿那縫閉不釘？
師初開堂時，三圣推出一僧，師便打之。三圣云：長老與摩識弁濟，在潭州。師諱志閑，未睹行錄，不決化緣始終。後道吾參師，不禮拜便問：什摩生？
師云：無位。
吾云：與摩則同空去也。
師云：咄！這屠兒！
吾云：有生可殺則不倦。
師到末山師姑處，師姑問：從什摩處來？
師云：露口來。
師姑云：何不蓋覆？
師卻問：如何是末山？
師姑云：不露頂。
進曰：如何是末山中人？
姑云：非男非女相。
進曰：還變也無？
姑云：不是鬼神，變什摩？師肯之。
洞山問夾山：作摩生？
對云：只與。洞山肯之。
有人舉似師，師云：金打金，水洗水。
云門拈問僧：作摩生是金打金，水洗水？
僧云：吃餬餅。
與摩道，還得摩？
僧云：搥了莫鬧。云門肯之。
問：如何是不傷之句？
師云：滿口道不觸。
師初住灌溪山，次化岳麓，每有一言：五陰山中古佛堂，毘盧晝夜放圓光。塔于岳麓山。
興化和尚，嗣*林濟。師在魏府，師諱存獎，未睹行錄，莫決終始。勑謚廣濟大師通寂之塔。
師問僧：甚摩處來？
對云：崔禪師處來。
師云：還將得喝來也無？
對云：不將來。
師云：與摩則不從崔禪師處來。僧便喝，師便棒打。
師又時喚僧，應喏，師云：點則不到。
又喚別僧，僧云：作摩？
師云：到則不點。
問：國師喚侍者，意作摩生？
師云：一盲引眾盲。
怡山拈問眾：什摩處是國師盲處？
自代云：他家欠少甚摩？
同光帝問師：朕昨來河南，取得一个寶珠，無人著價。
師云：請皇帝寶珠看。帝以兩手撥開幞頭角。
師云：皇帝是萬代之寶珠，誰敢著價？
後魯祖和尚，嗣灌溪，在鄧州。問：如何是雙林樹？
師云：有相身中無相身。
進曰：如何是無相身？
師云：金香爐下鐵崑侖。
問：如何是高峰獨宿底人？
師云：夜半日頭明，午時打三更。
問：格外事如何？
師云：化道緣終後，虛空更那邊？
僧問：進向無門時如何？
師云：太鈍生！
進曰：不是鈍生，直下進向無門時如何？
師云：靈機未曾論邊際，執法无來在暗中。
問：如何是學人著力處？
云：春來草自青，日上已天明。
進曰：如何是不著力處？
云：山頭石崩落，平川燒火行。
隱山和尚。洞山行腳時，迷路入山，恰到師處。師問：此山無路，從什摩處來？
對云：來處則不無，和尚從什摩處入此山？
隱山云：我不從云水來。
和尚是先住？此山是先住？
云：不知。
和尚為什摩不知？
云：春秋不到來。
洞山便問：如何是賓中主？
云：白云蓋青山。
如何是主中主？
云：長年不出戶。
賓主相去幾何？
云：長江水上波。
賓主相見，有何言說？
云：清風拂白月。
又偈曰：
青山白云父，白云青山兒。
白云終日依，青山都不知。
欲知此中意，寸步不相離。
洞山因此頌曰：
道無心合人，人無心合道。
欲知此中意，一老一不老。
因此龍牙大師造頌曰：
心空不及道空安，道與心空狀一般。
參玄不是道空士，一乍相逢不易看。
因此曹山大師造頌曰：
今年田不熟，來年種有期。
愛他年少父，須得白頭兒。
興平和尚。洞山禮拜，師云：莫禮老朽。
洞云：禮非老朽者。
師云：他不受禮。
洞山云：亦未曾止。
洞又辭，師云：何處去？
云：沿流無所止。
師云：法身沿流？報身沿流？
云：總不作如是見解。師拍掌訝之。
保福云：覓不得幾个。
又問：如何是古佛心？
師云：即汝心是。
雖然如此，猶未是ㄙ甲問處。
師云：若與摩，問取木人去。
ㄙ甲有一句子，不借諸圣口。
師云：汝試道看。
洞山云：不是ㄙ甲。
有人問米嶺和尚，問：如何是納衣下事？
師云：丑陋任君嫌，不掛云霞色。